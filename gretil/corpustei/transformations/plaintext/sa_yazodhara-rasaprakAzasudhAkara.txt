Yaśodhara: Rasaprakāśasudhākara


# Header

  This file is a plain text transformation of https://tylergneill.github.io/gretil-mirror/gretil/corpustei/sa_yazodhara-rasaprakAzasudhAkara.xml
  with a rudimentary header. For a more extensive header please refer to the source file.

## Data entry: Oliver Hellwig
## Contribution: Oliver Hellwig
## Date of this version: 2020-07-31

## Source: 
   - Jivram Kalidas Sastri Gondal : Rasasala Ausadhasram, 1940.

## Publisher: Göttingen Register of Electronic Texts in Indian Languages (GRETIL), SUB Göttingen

## Licence:
   This e-text was provided to GRETIL in good faith that no copyright rights have been infringed. If anyone wishes to assert copyright over this file, please contact the GRETIL management at gretil(at)sub(dot)uni-goettingen(dot)de. The file will be immediately removed pending resolution of the claim.
   Distributed under a Creative Commons Attribution-NonCommercial-ShareAlike 4.0 International License.

## Structure of references:
   A reference is assembled consisting of
   - a pragmatic abbreviation of the title: Rasaprakāśasudhākara = YRps,
   - the number of the  in arabic numerals,
   - the number of the verse in arabic numerals.

## Notes:
   This file has been created by mass conversion of GRETIL's Sanskrit corpus from yrasprau.htm. Due to the heterogeneity of the sources the header markup might be suboptimal. For the sake of transparency the header of the legacy file is documented in the note element below:

   
	 Yasodhara: Rasaprakasasudhakara
Based on the ed. by Jivram Kalidas Sastri
Gondal : Rasasala Ausadhasram, 1940
Input by Oliver Hellwig
TEXT WITH PADA MARKERS
The transliteration emulates Devanagari script.
Therefore, word boundaries are usually not marked by blanks
	


## Revisions:
   - 2020-07-31: TEI encoding by mass conversion of GRETIL's Sanskrit corpus


# Text


yrps, adhyāya 1

śaśikalākalitaṃ hi śubhānanaṃ śivanidhānamatho ṛṣipūjitam 
jananapālanasaṃharaṇātmakaṃ hariharaṃ prathamaṃ praṇamāmyaham // YRps_1.1

kumudakundasitāmbaradhāriṇīṃ vimalamauktikahārasuśobhitām 
sakalasiddhagaṇair api sevitām aharahaḥ praṇamāmi ca śāradām // YRps_1.2

vadanakuṃjaram abhradaladyutiṃ trinayanaṃ ca caturbhujavāmanam 
kanakaratnasuśobhitaśekharaṃ gaṇapatiṃ prathamaṃ praṇamāmyaham // YRps_1.3

giriśadhāma sadā mahadadbhutaṃ sakalarogavighātakaraṃ param 
sakalasiddhisamūhaviśāradaṃ praṇatapāpaharaṃ bhavapāradam // YRps_1.4

prathamaṃ pāradotpattiṃ kathayāmi yathātatham 
tataḥ śodhanakaṃ tasya tathāṣṭādaśa karma ca // YRps_1.5

caturdhā baṃdhavijñānaṃ bhasmatvaṃ sūtakasya ca 
dhātūnāṃ śodhanaṃ caiva māraṇaṃ guṇavarṇanam // YRps_1.6

aṣṭau mahārasāḥ samyak procyante 'tra mayā khalu 
tathā coparasānāṃ hi guṇāḥ śodhanamāraṇam // YRps_1.7

drutipātaṃ ca sarveṣāṃ kathayāmi savistaram 
ratnānāṃ guṇadoṣaśca tathā śodhanamāraṇam // YRps_1.8

krāmaṇaṃ raṃjanaṃ caiva drutimelānakaṃ rase 
rasāṃśca śatasaṃkhyākān kathayāmi savistarāt // YRps_1.9

auṣadhīnāṃ samākhyātā bhedāścatvāra eva ca 
divyauṣadhyo rasauṣadhyaḥ siddhauṣadhyastathā parāḥ // YRps_1.10

mahauṣadhya iti proktā yaṃtrāṇyatha puṭāni ca 
mūṣāścaiva hi dhātūnāṃ kautukāni samāsataḥ // YRps_1.11

vājīkaraṇayogāśca śukrarataṃbhakarāsta 
nātisaṃkṣepavistārāt graṃthe 'smin parikalpitāḥ // YRps_1.12

himālayātpaścimadigvibhāge girīndranāmā ruciro 'sti bhūdharaḥ 
tatsannidhāne 'tisuvṛttakūpe sākṣādraseṃdro nivasatyayaṃ hi // YRps_1.13

kumārikārūpaguṇena yuktā svalaṃkṛtā vāhavare 'dhirūḍhā 
tatrāgatā kūpamavekṣamāṇā nivartitā sā mahatā javena // YRps_1.14

pradhāvitaḥ sūtavaraścaturṣu kakupsu bhūmau patito hi nūnam // YRps_1.15

paritaḥ parvatātsamyak kṣetraṃ dvādaśayojanam 
vistīrṇaṃ ca suvṛttaṃ hi sūtakasya samīritam // YRps_1.16

tanmṛdaḥ pātane yaṃtre pātitaḥ khalu rogahā 
jāyate ruciraḥ sākṣād ucyate pāradaḥ svayam // YRps_1.17

kūpādviniḥsṛtaḥ sūtaś caturdikṣu gato dvijaḥ 
kṣatriyo vaiśyaśūdrau ca caturṇāṃ jāyate khalu // YRps_1.18

śvetā kṛṣṇā tathā pītā raktā vai jāyate chaviḥ 
prācyāṃ yāmyāṃ pratīcyāṃ ca kauberyāṃ ca diśi kramāt // YRps_1.19

śvetaḥ śvetavidhāne syāt kṛṣṇo dehakarastathā 
pītavarṇaḥ svarṇakartā rakto rogavināśakṛt // YRps_1.20

sarva ekīkṛtā eva sarvakāryakarāḥ sadā 
sevitāḥ sarvarogaghnāḥ sarvasiddhividhāyakāḥ // YRps_1.21

itthaṃ sūtodbhavaṃ jñātvā na rogaivārdhyate khalu 
śodhito māritaścaiva krāmitaḥ sāritaḥ śubhaḥ // YRps_1.22

svedanaṃ mardanaṃ caiva mūrcchanaṃ syāttadutthitam 
pātanaṃ rodhanaṃ samyak niyāmanasudīpane // YRps_1.23

tathābhrakagrāsamānacāraṇaṃ ca krameṇa hi 
garbhadrutirbāhyadrutiḥ proktaṃ jāraṇakaṃ tathā // YRps_1.24

sāraṇaṃ krāmaṇaṃ proktaṃ vedhakarma ca raṃjanam 
sevanaṃ pāradasyātha karmāṇyaṣṭādaśaiva hi 
uddeśato mayātraiva nāmāni kathitāni vai // YRps_1.25

doṣāḥ pañca samuddiṣṭāḥ pāradānāṃ bhiṣagvaraiḥ 
malo viṣaṃ tathā vahnir mado darpaśca vai kramāt 
mūrcchāṃ mṛtyuṃ madaṃ caiva sphoṭaṃ kuryuḥ śirobhramam // YRps_1.26

kañcukāḥ sapta sūtasya kathayāmi yathārthataḥ 
nāmāni kathayāmyeṣāṃ devīśāstrānusārataḥ // YRps_1.27

mṛcchailajalaśulbāyonāgavaṃgasamudbhavāḥ 
sūtake kaṃcukāḥ sapta tataścaiva viṣopamāḥ // YRps_1.28

dvādaśaiva hi doṣāḥ syur yaiśca niṣkāsitā dvijaiḥ 
teṣāṃ hi rasasiddhiḥ syād apare yamasannibhāḥ 
tasmāddoṣāpaharaṇaṃ kartavyaṃ bhiṣaguttamaiḥ // YRps_1.29

tatra svedanakaṃ kuryād yathāvacca śubhe dine 
sūtasya svedanaṃ kāryaṃ dolāyaṃtreṇa vārtikaiḥ // YRps_1.30

kṣārau cāmlena sahitau tathā ca paṭupaṃcakam 
trikaṭu triphalā caiva citrakeṇa samanvitā // YRps_1.31

puṣpakāsīsasaurāṣṭryau sarvāṇyeva tu mardayet 
oṣadhāni samāṃśāni rasād aṣṭamabhāgataḥ // YRps_1.32

kṛtvāndhamūṣāṃ teṣāṃ tu tanmadhye pāradaṃ kṣipet 
triguṇena suvastreṇa bhūrjapatreṇa veṣṭayet // YRps_1.33

guṇena kāṣṭhakhaṇḍe vai baddhāṃ tu rasapoṭalīm 
lambāyamānāṃ bhāṇḍe tu tuṣavāriprapūrite // YRps_1.34

tridinaṃ svedayetsamyak svedanaṃ tadudīritam // YRps_1.35

atha mardanakaṃ karma yena śuddhatamo rasaḥ 
prajāyate vistareṇa kathayāmi yathātatham // YRps_1.36

khalve vimardayetsūtaṃ dināni trīṇi caiva hi 
atha khalvapramāṇaṃ hi vakṣye tatra mayādhunā // YRps_1.37

kalāṃgulas tadāyāmaś cotsedho 'pi navāṃgulaḥ 
vistareṇa tathā kuryān nimnatvena ṣaḍaṅgulam // YRps_1.38

dvyaṃgulaḥ pṛṣṭhavistāro madhye 'timasṛṇīkṛtaḥ 
ardhacandrākṛtiścāpi mardako 'tra daśāṃgulaḥ // YRps_1.39

sūtaḥ pañcapalastasmin mardayet kāñjikaistryaham 
bahirmalavināśāya rasarājaṃ tu niścitam // YRps_1.40

uṣṇakāṃjikatoyena kṣālayet tadanantaram // YRps_1.41

ataḥparaṃ pravakṣyāmi pāradasya tu mūrcchanam 
mūrcchanaṃ doṣarahitaṃ saptakañcukanāśanam // YRps_1.42

svarjikā yāvaśūkaśca tathā ca paṭupaṃcakam 
amlauṣadhāni sarvāṇi sūtena saha mardayet // YRps_1.43

khalve dinatrayaṃ tāvad yāvannaṣṭatvam āpnuyāt 
svarūpasya vināśena mūrcchanaṃ tadihocyate 
nirmalatvam avāpnoti granthibhedaśca jāyate // YRps_1.44

athotthāpanakaṃ karma pāradasya bhiṣagvaraiḥ 
karaṇīyaṃ prayatnena rasaśāstrasya vartmanā // YRps_1.45

dolāyaṃtre tataḥ svedyaḥ pūrvavaddivasatrayam 
sūryātape mardito 'sau dinamekaṃ śilātale 
utthāpanaṃ bhavetsamyak mūrchādoṣavināśanam // YRps_1.46

pātanaṃ hi mahatkarma kathayāmi suvistaram 
tridhā pātanamityuktaṃ rasadoṣavināśanam // YRps_1.47

ūrdhvapātastvadhaḥpātas tiryakpātaḥ krameṇa hi 
ūrdhvapātanayaṃtrasya lakṣaṇaṃ tadihocyate 
mṛṇmayī sthālikā kāryā cocchritā tu ṣaḍaṃgulā // YRps_1.48

mukhe saptāṅgulāyāmā paritastridaśāṃgulā 
iyanmānā dvitīyā ca kartavyā sthālikā śubhā // YRps_1.49

kṣāradvayaṃ rāmaṭhaṃ ca tathā hi paṭupañcakam 
amlavargeṇa saṃyuktaṃ sūtakaṃ taistu mardayet // YRps_1.50

lepayettena kalkena adhaḥsthāṃ sthālikāṃ śubhām 
uparisthām adhovaktrāṃ dattvā saṃpuṭamācaret // YRps_1.51

sabhasmalavaṇenaiva mudrāṃ tatra prakārayet 
culyāṃ sthālīṃ niveśyātha dhānyāgniṃ tatra kārayet // YRps_1.52

tasyopari jalādhānaṃ kāryaṃ yāmacatuṣṭayam 
svāṅgaśītalatāṃ jñātvā ūrdhvaṃgaṃ grāhayedrasam // YRps_1.53

ūrdhvapātanayaṃtraṃ hi tadevaṃ parikīrtitam 
pūrvoktāṃ sthālikāṃ samyak viparītāṃ tu paṃkile 
garte tu sthāpitāṃ bhūmau jvālayenmūrdhni pāvakam // YRps_1.54

yāmatritayaparyaṃtaṃ adhaḥ patati pāradaḥ 
adhaḥpātanayaṃtraṃ hi kīrtitaṃ rasavedibhiḥ // YRps_1.55

pūrvoktairauṣadhaiḥ sārdhaṃ rasarājaṃ vimardayet 
tiryagghaṭe rasaṃ kṣiptvā tanmukhe hyaparo ghaṭaḥ // YRps_1.56

kanīyānudare chidraṃ chidre cāyasanālikām 
nālikāṃ jalapātrasthāṃ kārayecca bhiṣagvaraiḥ // YRps_1.57

adhastādrasayaṃtrasya tīvrāgniṃ jvālayedbudhaḥ 
yāmatritayaparyaṃtaṃ tiryakpāto bhavedrasaḥ // YRps_1.58

yaṃtrāṇāṃ pātanānāṃ ca tritayaṃ sukaraṃ khalu // YRps_1.59

kathitaṃ hi mayā samyak rasāgamanidarśanāt // YRps_1.60

adhunā kathayiṣyāmi rasarodhanakarma ca 
yatkṛte ca palatvaṃ hi rasarājasya śāmyati // YRps_1.61

sindhūdbhavaṃ daśapalaṃ jalaprasthatrayaṃ tathā 
dhārayedghaṭamadhye ca sūtakaṃ doṣavarjitam // YRps_1.62

pidhānena yathā samyak mudritaṃ mṛtsnayā khalu 
nirvāte nirjane deśe dhārayed divasatrayam // YRps_1.63

anenaiva prakāreṇa rodhanaṃ kuru vaidyarāṭ // YRps_1.64

ataḥparaṃ pravakṣyāmi pāradasya niyāmanam 
jalasaiṃdhavasaṃyukto ghaṭastho hi rasottamaḥ 
dinatrayaṃ sveditaśca vīryavānapi jāyate // YRps_1.65

athedānīṃ pravakṣyāmi rasarājasya dīpanam 
bubhukṣā vyāpakatvaṃ ca yena kṛtvā prajāyate // YRps_1.66

rājikā lavaṇopetā maricaṃ śigruṭaṃkaṇe 
kāsīsasaṃyutā kāṃkṣī kāṃjikena samanvitaiḥ // YRps_1.67

dināni trīṇi saṃsvedya paścāt kṣāreṇa mardayet 
anenaiva prakāreṇa dīpanaṃ jāyate dhruvam // YRps_1.68

tīvratvaṃ vegakāritvaṃ vyāpakatvaṃ bubhukṣutā 
balavattvaṃ viśeṣeṇa kṛte samyak prajāyate // YRps_1.69

mukhotpādanakaṃ karma prakāro dīpanasya hi 
kathayāmi samāsena yathāvadrasaśodhanam // YRps_1.70

aṣṭādaśāṃśabhāgena kanakena ca sūtakaḥ 
nimbūrasena saṃmardyo vāsaraikamataḥparam // YRps_1.71

kṣāraiśca lavaṇai ramyaiḥ sveditaḥ kāṃjikena hi 
kṣālite kāṃjikenaiva vaktraṃ bhoktuṃ prajāyate // YRps_1.72

tāpyasatvaṃ kalāṃśena hemnā tad dviguṇena ca 
taptam āyasakhalvena taptenātha pramardayet // YRps_1.73

vyaktaṃ hi rasacukreṇa kṣāreṇa caṇakasya hi 
jaṃbīrapūrakajalair mardayedekaviṃśatim // YRps_1.74

vāsare yāmamekaṃ tu pratyekaṃ hi vimardayet 
yātudhānamukhaṃ samyak yātyeva hi na saṃśayaḥ // YRps_1.75

dvitīyo dīpanasyaivaṃ prakāraḥ kathito mayā 
sūtasyāṣṭau ca saṃskārāḥ kathitā dehakarmaṇi // YRps_1.76

tathā ca daśa karmāṇi dehalohakarāṇi hi // YRps_1.77

athedānīṃ pravakṣyāmi bhakṣaṇaṃ cābhrakasya hi 
karoṭividhinā samyak kartavyaṃ lohasaṃpuṭam // YRps_1.78

jalayaṃtrasya yogena viḍena sahito rasaḥ 
bhakṣayatyeva cābhrasya kavalāni na saṃśayaḥ // YRps_1.79

ato hi jalayaṃtrasya lakṣaṇaṃ kathyate mayā 
suvṛttaṃ lohapātraṃ ca jalaṃ tatrāḍhakatrayam // YRps_1.80

tanmadhye sudṛḍhaṃ samyak kartavyaṃ lohasaṃpuṭam 
lohasaṃpuṭamadhye tu nikṣiptaṃ śuddhapāradam // YRps_1.81

biḍena sahitaṃ caiva ṣoḍaśāṃśena yatnataḥ 
catuḥṣaṣṭyaṃśakaṃ cābhrasattvaṃ saṃpuṭake tathā // YRps_1.82

saṃpuṭaṃ mudrayetpaścāt dṛḍhayā toyamṛtsnayā 
vahnimṛttikayā vāpi saṃdhirodhaṃ tu kārayet // YRps_1.83

culyāṃ niveśya taṃ yaṃtraṃ jalenoṣṇena pūritam 
kramādagniḥ prakartavyo divasārdhakameva hi // YRps_1.84

evaṃ kṛte grāsamānaṃ bhakṣayennātra saṃśayaḥ 
anenaiva prakāreṇa ṣaḍgrāsaṃ bhakṣayed dhruvam // YRps_1.85

bhakṣite cābhrasattve tu sarvakāryeṣu siddhidaḥ 
mānaṃ mānavihīnena kartuṃ kena na śakyate // YRps_1.86

tasmānmayā mānakarma kathitavyaṃ yathoditam 
catuḥṣaṣṭyaṃśato bījaṃ pāradānmukhakārakam // YRps_1.87

paścād dvātriṃśabhāgena dātavyaṃ bījamuttamam 
tataḥṣoḍaśabhāgena bījasya kavalaṃ nyaset // YRps_1.88

rasādaṣṭamabhāgena dātavyaṃ bhiṣaguttamaiḥ 
caturthenātha bhāgena grāsa evaṃ pradīyate // YRps_1.89

tathā ca samabhāgena grāsenaiva ca sādhayet 
biḍena ṣoḍaśāṃśena kṣudhito jāyate rasaḥ // YRps_1.90

yadā jīrṇo bhaved grāsaḥ pātitaśca viḍena hi // YRps_1.91

kāsīsasindhulavaṇasauvarcalasurāṣṭrikāḥ 
gaṃdhakena samaṃ kṛtvā viḍo 'yaṃ vahnikṛd bhavet // YRps_1.92

atha garbhadruteḥ karma cāraṇaṃ guṇavardhanam 
kathayāmi yathātathyaṃ rasarājasya siddhidam // YRps_1.93

tāpyasatvābhrasattvaṃ ca ghoṣākṛṣṭaṃ ca tāmrakam 
samabhāgāni sarvāṇi dhmāpayetkhadirāgninā // YRps_1.94

bhastrikādvitayenaiva yāvadabhrakaśeṣakam 
tadabhrasatvaṃ sūtasya cārayetsamabhāgikam // YRps_1.95

anenaiva prakāreṇa triguṇaṃ jāraṇaṃ rase 
garbhadruterjāraṇaṃ hi kathitaṃ bhiṣaguttamaiḥ // YRps_1.96

bāhyadrutividhānaṃ hi kathyate gurumārgataḥ 
abhrasatvaṃ hi mūṣāyāṃ vajravallīrasena hi // YRps_1.97

sauvarcalena saṃdhmātaṃ rasarūpaṃ prajāyate 
abhradruteśca sūtasya samāṃśairmelanaṃ kṛtam // YRps_1.98

tena bandhatvamāyāti bāhyā sā kathyate drutiḥ 
bāhyadrutikriyākarma śivabhaktyā hi sidhyati // YRps_1.99

guroḥ prasādātsatataṃ mahābhairavapūjanāt 
śivayorarcanādeva bāhyagā sidhyati drutiḥ // YRps_1.100

atha jāraṇakaṃ karma kathayāmi suvistaram 
abhrakaṃ tāpyasatvaṃ ca samaṃ kṛtvā tu saṃdhamet // YRps_1.101

abhraśeṣaṃ kṛtaṃ yacca tatsatvaṃ jārayedrase 
evaṃ pūtidvayenaiva ghanasatvaṃ hi sādhayet // YRps_1.102

dhātuvādavidhānena lohakṛt dehakṛnna hi 
gajavaṃgau mahāghorāv asevyau hi nirantaram // YRps_1.103

sādhitaṃ ghanasatvaṃ tad retitaṃ rajaḥsannibham 
bubhukṣitarasasyāsye nikṣiptaṃ vallamātrakam // YRps_1.104

raso gadyāṇakasyāpi turyabhāgaḥ prakīrtitaḥ 
tāmrapātrasthamamlaṃ vai saiṃdhavena samanvitam // YRps_1.105

kṣīreṇa sahitaṃ vāpi prahitaṃ dvidināvadhi 
jātaṃ tutthasamaṃ nīlaṃ kalkaṃ tatprocyate budhaiḥ // YRps_1.106

kalkenānena sahitaṃ sūtakaṃ ca vimardayet 
dinatrayaṃ taptakhalve dhautaḥ paścācca kāṃjikaiḥ // YRps_1.107

sthāpayetkāṃsyapātre tu tadūrdhvādho viḍaṃ nyaset 
rasasyāṣṭamabhāgena saṃpuṭaṃ kārayettataḥ // YRps_1.108

bhūrjapatrairmukhaṃ ruddhvā sūtreṇaiva tu veṣṭayet 
saṃpuṭaṃ vāsasāveṣṭya dolāyāṃ svedayettataḥ // YRps_1.109

gomūtreṇāmlavargeṇa kāṃjikena dinaṃ dinam 
aśmapātre'tha lohasya pātre kācamaye 'thavā // YRps_1.110

uṣṇakāṃjikatoyena kṣālayitvā rasaṃ tataḥ 
dṛḍhe caturguṇe vastre kṣiptvādhaḥ pīḍanādrasaḥ // YRps_1.111

nipatatyanyapātre tu sarvo 'pi yadi pāradaḥ 
tadābhraṃ jāritaṃ samyak daṇḍadhārī bhavedrasaḥ // YRps_1.112

grāsamāne punardeyaṃ abhrabījamanuttamam 
aṣṭagrāsena sarvaṃ hi jārayed gurumārgataḥ // YRps_1.113

evaṃ kṛte samaṃ cābhraṃ sūtake jīryati dhruvam 
svahastena kṛtaṃ samyak jāraṇaṃ na śrutaṃ mayā // YRps_1.114

samābhre jārite samyak daṇḍadhārī bhavedrasaḥ 
bālaśca kathyate so'pi kiṃcitkāryakaro bhavet // YRps_1.115

dviguṇe triguṇe caiva kathyate 'tra mayā khalu 
caturguṇe 'bhrake jīrṇe kiśoraḥ kathyate mayā // YRps_1.116

jīrṇe pañcaguṇe cābhre yuvā caiva rasottamaḥ 
ṣaḍguṇe jārite tvabhre vṛddhaścaiva rasottamaḥ // YRps_1.117

saptāṣṭaguṇite cābhrasatve jīrṇe 'tivṛddhakaḥ 
sarvasiddhikaraḥ so 'yaṃ pāradaḥ pāradaḥ svayam // YRps_1.118

anenaiva prakāreṇa sarvalohāni jārayet // YRps_1.119

athedānīṃ pravakṣyāmi vedhavṛddheśca kāraṇam 
mahāsiddhikaraṃ yatsyāt sāraṇaṃ sarvakarmaṇām // YRps_1.120

dhūrtapuṣpasamākārā mūṣāṣṭāṅguladīrghikā 
mukhe suvistṛtā kāryā caturaṃgulasaṃmitā // YRps_1.121

mṛṇmayā sāpi śuṣkā ca madhye 'timasṛṇīkṛtā 
anyā pidhānikā mūṣā sunimnā chidrasaṃyutā // YRps_1.122

śuddhaṃ sujāritaṃ sūtaṃ mūṣāmadhye nidhāpayet 
matsyakacchapamaṇḍūkajalaukāmeṣasūkarāḥ // YRps_1.123

ekīkṛtya vasāmeṣām evaṃ tailaṃ tu sāraṇam 
bhūnāgaviṭ tathā kṣaudraṃ vāyasānāṃ purīṣakam // YRps_1.124

tathaiva śalabhādīnāṃ mahiṣīkarṇayormalam 
rasasya ṣoḍaśāṃśena caiteṣāṃ kalkamādiśet // YRps_1.125

paṭena gālitaṃ kṛtvā tailamadhye niyojayet 
sāraṇārthe kṛtaṃ tailaṃ tasmin taile supācayet // YRps_1.126

bījaṃ ca kalkamiśraṃ hi kṛtvā mūṣopari nyaset 
pidhānena dvitīyena mūṣāvaktraṃ nirundhayet // YRps_1.127

bhasmanā lavaṇenaiva mūṣāyugmaṃ tu mudrayet 
mūṣikāyāstribhāgaṃ hi khanitvā vasudhāṃ kṣipet // YRps_1.128

tadūrdhvaṃ dhmāpayetsamyak dṛḍhāṃgāraiḥ kharāgninā 
evaṃ saṃjāritaṃ bījaṃ rasamadhye patatyalam // YRps_1.129

bandhamāyāti sūtendraḥ sārito guṇavān bhavet 
prathamaṃ jāritaścaiva sāritaḥ sarvasiddhidaḥ // YRps_1.130

no jāritaḥ sāritaśca kathaṃ bandhakaro bhavet 
gurūpadeśato dṛṣṭaṃ sāraṇaṃ karma cottamam // YRps_1.131

hastānubhavayogena kṛtaṃ samyak śrutaṃ nahi // YRps_1.132

atha krāmaṇakaṃ karma pāradasya nigadyate 
śāstrātkṛtaṃ na dṛṣṭaṃ hi yathāvat krāmayedrasam // YRps_1.133

karṇamalaṃ mahiṣīṇāṃ strīdugdhaṃ ṭaṃkaṇena sammiśram /
etānyeva samāni ca kṛtvā dravyāṇi mardayecca dinam // YRps_1.134*

viṣaṃ ca daradaścaiva rasako raktakāntakau 
indragopaśca tuvarī mākṣikaṃ kākaviṭ tathā // YRps_1.135

kalkametad adhordhvaṃ hi madhye sūtaṃ nidhāpayet 
kācacūrṇaṃ tato dattvā cāndhamūṣāgataṃ dhamet // YRps_1.136

anena krāmaṇenaiva pāradaḥ kramate kṣaṇāt 
idaṃ krāmaṇakaṃ śreṣṭhaṃ nandirājena bhāṣitam // YRps_1.137

tāpyasattvaṃ tathā nāgaṃ śuddhaṃ krāmaṇakaṃ tathā 
bījāni pāradasyāpi kramate ca na saṃśayaḥ // YRps_1.138

atha vedhavidhānaṃ hi kathayāmi suvistaram 
yena vijñātamātreṇa vedhajño jāyate naraḥ // YRps_1.139

dhūrtatailamaheḥphenaṃ kaṃguṇītailameva ca 
bhṛṅgītailaṃ viṣaṃ caiva tailaṃ jātīphalodbhavam // YRps_1.140

hayamāraśiphātailam abdheḥśoṣakatailakam 
etānyanyāni tailāni viddhi vedhakarāṇi ca // YRps_1.141

siddhasūtena ca samaṃ marditaṃ vedhakṛd bhavet // YRps_1.142

lepavedhastathā kṣepaḥ kuṃtavedhastathaiva ca // YRps_1.143

dhūmākhyaḥ śabdavedhaḥ syād evaṃ pañcavidhaḥ smṛtaḥ 
sūkṣmāṇi tāmrapatrāṇi kaladhūtabhavāni ca 
kalkena lepitānyeva dhmāpayed andhamūṣayā // YRps_1.144

śītībhūte tamuttārya lepavedhaśca kathyate 
drute tāmre 'thavā raupye rasaṃ tatra vinikṣipet // YRps_1.145

vidhyate tena sahasā kṣepavedhaḥ sa kathyate 
drāvayennāgarūpyaṃ ca tāmraṃ caiva tathāvarān // YRps_1.146

pārado 'nyatame pātre drāvite 'tra niyojitaḥ 
vedhate kuntavedhaḥ syād iti śāstravido 'bruvan // YRps_1.147

dhūmasparśena jāyante dhātavo hemarūpyakau 
dhūmavedhaḥ sa vijñeyo rasarājasya niścitam // YRps_1.148

baddhe rasavare sākṣāt sparśanājjāyate ravaḥ 
tathaiva jāyate vedhaḥ śabdavedhaḥ sa kathyate // YRps_1.149

athedānīṃ pravakṣyāmi raṃjanaṃ pāradasya hi 
rañjitaḥ krāmitaścaiva sākṣāddevo maheśvaraḥ // YRps_1.150

raṃjanaṃ lohatāmrābhyāṃ rasakena vidhīyate 
tathā raktagaṇenaiva kartavyaṃ śāstravartmanā // YRps_1.151

gandharāgeṇa kartavyaṃ pāradasyātha raṃjanam 
tāmreṇa raktakācena raktasaindhavakena ca // YRps_1.152

aṃdhamūṣāgataṃ sūtaṃ rañjayettāmrakādibhiḥ 
iṣṭikāyantrayogena gandharāgeṇa rañjayet // YRps_1.153

rasakasya ca rāgeṇa tulāyantrasya yogataḥ 
mardanāttīkṣṇacūrṇena rañjayetsūtakaṃ sadā // YRps_1.154

tāmrakalkīkṛtenaiva sthāpayetsaptavāsaram 
raṃjanaṃ sūtarājasya jāyate nātra saṃśayaḥ // YRps_1.155

mṛṇmūṣā ca prakartavyā raktavargeṇa lepitā 
tanmadhye pāradaṃ kṣiptvā dhmānād rañjanakaṃ bhavet // YRps_1.156

mayā saṃkṣepataḥ proktaṃ raṃjanaṃ pāradasya hi 
śāstramārgeṇa bahudhā raṃjanaṃ hi nidarśitam // YRps_1.157

atha sevanakaṃ karma pāradasya daśāṣṭamam 
kathyate 'tra prayatnena vistareṇa mayādhunā // YRps_1.158

yatnena sevitaḥ sūtaḥ śāstramārgeṇa siddhidaḥ 
anyathā bhakṣitaścaiva viṣavanmārayennaram // YRps_1.159

ādau tu vamanaṃ kṛtvā paścādrecanamācaret 
tato mṛtābhraṃ bhakṣeta paścātsūtasya sevanam // YRps_1.160

samyak sūtavaraḥ śuddho dehalohakaraḥ sadā 
sevitaḥ sarvarogaghnaḥ sarvasiddhikaro bhavet // YRps_1.161

yāvanmānena lohasya gadyāṇe vedhakṛdbhavet 
tāvanmānena dehasya bhakṣito rogahā bhavet // YRps_1.162

rājikātha priyaṃguśca sarṣapo mudgamāṣakau 
raktikā caṇako vātha vallamātro bhavedrasaḥ // YRps_1.163

eṣā mātrā rase proktā sarvakarmaviśāradaiḥ 
anupānena bhuñjīta parṇakhaṇḍikayā saha // YRps_1.164

itthaṃ saṃsevite sūte sarvarogādvimucyate 
sarvapāpādvinirmuktaḥ prāpnoti paramāṃ gatim // YRps_1.165


yrps, adhyāya 2

athedānīṃ pravakṣyāmi rasarājasya baṃdhanam 
anubhūtaṃ mayā kiṃcit gurūṇāṃ hi prasādataḥ // YRps_2.1

baṃdhaścaturvidhaḥ prokto jalaukā khoṭapāṭakau 
tathā bhasmābhidhaḥ sākṣāt kathito'pi rasāgame // YRps_2.2

pakvabandho jalaukā syāt piṣṭīstambhastu khoṭakaḥ 
pāṭaḥ parpaṭikābandho bhasma bhūtisamo bhavet // YRps_2.3

mūlikātra maṇiścaiva svarṇakaṃ nāgavaṅgake 
catvāra ete sūtasya bandhanasyātha kāraṇam // YRps_2.4

uttamo mūlikābandho maṇibandhastu madhyamaḥ 
adhamo dhātubandhastu pūtibandho 'dhamādhamaḥ // YRps_2.5

drutibandhaḥ pañcamo'sau dehalohakaraḥ sadā 
abhradrutiviśeṣeṇa vijñeyo'sau bhiṣagvaraiḥ // YRps_2.6

kramaprāptamidaṃ vakṣye mūlikābandhanaṃ rase 
śuddho rākṣasavaktraśca rasaścābhrakajāritaḥ // YRps_2.7

iṅgudīmūlaniryāse marditaḥ pāradastryaham 
tata uddhṛtya vastreṇa baṃdhanaṃ kārayed bhiṣak // YRps_2.8

kāṃjike svedanaṃ kuryān niyataṃ saptavāsaram 
pācitaṃ cānnamadhye tu kartavyaṃ vatsarāvadhi // YRps_2.9

tato dhūrtaphale nyastaṃ svedayecchatasaṃkhyayā 
pācito'sau mahātaile dhūrtataile 'nnarāśike // YRps_2.10

baddhastu tena vidhinā kaṭhinatvaṃ prajāyate 
vaṃgasya stambhanaṃ samyak karotyeva na saṃśayaḥ // YRps_2.11

dhārito'sau mukhe sākṣād vīryastambhakaraḥ sadā 
mūlikābaṃdhanaṃ hyekaṃ kathitaṃ pāradasya vai // YRps_2.11*

athāparaḥ prakāro hi bandhanasyāpi pārade 
nāgārjunīmūlarasair mardayed dinasaptakam // YRps_2.12

mukhacarvaṇasambhūtair nimbakāṣṭhena peṣitaḥ 
navanītasamas tena jāyate pāradastataḥ // YRps_2.13

vastreṇa baṃdhanaṃ kṛtvā phale dhaurte niveśayet 
gomayairveṣṭitaṃ tacca karīṣāgnau vipācayet // YRps_2.14

lāvakākhye puṭe samyak kramavṛddhyā śataṃ puṭet 
māsatrayapramāṇena pācayedannamadhyataḥ // YRps_2.15

paścātpuṭaśataṃ dadyāc chagaṇenātha pūrvavat 
anenaiva prakāreṇa badhyate sūtakaḥ sadā // YRps_2.16

dṛṣṭapratyayayogo'yaṃ kathitaḥ sādhakāya vai 
dhārito'sau mukhe samyak vīryastaṃbhakaraḥ param 
vaṃgastaṃbhakaro'pyevaṃ baddhaḥ sūtavaro'pyalam // YRps_2.17

śuddhaṃ sujāritābhraṃ vai sūtakaṃ ca vimardayet 
arkamūlarasenaiva vāsaraikaṃ prayatnataḥ // YRps_2.18

vajramūṣā tataḥ kāryā sudṛḍhā masṛṇīkṛtā 
arkamūlabhavenaiva kalkena parilepitā // YRps_2.19

mūṣāmadhye rasaṃ muktvā cāndhayed anyamūṣayā 
yāmārdhaṃ dhmāpitaḥ samyak rasakhoṭaḥ prajāyate // YRps_2.20

svāṃgaśītaṃ parijñāya rasakhoṭaṃ samuddharet 
varṣamātraṃ dhṛto vaktre valīpalitanāśanaḥ // YRps_2.21

sarvasiddhikaro'pyeṣa mūlikābaddhapāradaḥ 
mūlikābaṃdhanaṃ satyaṃ kṛtaṃ nāgārjunādibhiḥ // YRps_2.22

sarvasiddhikaraṃ śreṣṭhaṃ sarvakāryakaraṃ sadā // YRps_2.23

śuddhaṃ rasavaraṃ samyak tathaivāmbarabhakṣitam 
jalakūmbhīrasaiḥ paścān mardayeddinasaptakam // YRps_2.24

tasyāḥ prakalpayenmūṣāṃ sūtakaṃ tatra nikṣipet 
anyasyāmandhamūṣāyāṃ sūtamūṣāṃ nirundhayet // YRps_2.25

puṭaṃ tatra pradātavyaṃ ekenāraṇyakena ca 
puṭānyevaṃ pradeyāni ekaikotpalavṛddhitaḥ // YRps_2.26

anenaiva prakāreṇa puṭāni trīṇi dāpayet 
bandhamāpnoti sūtendraḥ satyaṃ guruvaco yathā // YRps_2.27

cūrṇīkṛtāni satataṃ dhūrtabījāni yatnataḥ 
sūtarājasamānyevam ūrdhvayantreṇa pātayet // YRps_2.28

ekaviṃśativārāṇi tataḥ khalve nidhāpayet 
iṅgudīpatraniryāse mardayeddinasaptakam // YRps_2.29

bhṛṃgarājarasenaiva viṣakharparakena ca 
pāṭhārasena saṃmardya lajjālusvarasena vai // YRps_2.30

tryahaṃ tryahaṃ ca saṃmardya bandhamāyāti niścitam 
dolāyaṃtreṇa saṃsvedya saptāhaṃ dhūrtaje rase // YRps_2.31

viṣamūṣodare dhṛtvā māṃse sūkarasaṃbhave 
bharjayeddhūrtatailena saptāhājjāyate mukham // YRps_2.32

kaṭhino vajrasadṛśo jāyate nātra saṃśayaḥ 
kṣīraṃ śoṣayate nityaṃ kautukārthe na saṃśayaḥ // YRps_2.33

vīryaṃ vaṃgaṃ stambhayati satyaṃ satyaṃ na saṃśayaḥ 
prakārāḥ kathitāḥ pañca sūtarājasya baṃdhane // YRps_2.34

vajrabaṃdhaṃ dvitīyaṃ tu krameṇaiva yathātatham 
rasaśāstrāṇi bahudhā nirīkṣya pravadāmyaham // YRps_2.35

vajrasatvaṃ tathā sūtaṃ samāṃśaṃ kārayed budhaḥ 
rasapādasamaṃ hema trayamekatra mardayet // YRps_2.36

vaṃdhyākarkoṭikāmūlarasenaivātha bhāvayet 
tathā dhūrtarasenāpi citrakasya rasena vai // YRps_2.37

kāmbojīrasakenāpi tathā nāḍīrasena vai 
āsāṃ niyāmikānāṃ ca rasaṃ vastreṇa gālayet // YRps_2.38

sūryātape dinaikaikaṃ krameṇānena mardayet 
aṃdhamūṣāgataṃ golaṃ mudrayeddṛḍhamudrayā // YRps_2.39

lohasaṃpuṭake paścān nikṣiptaṃ mudritaṃ dṛḍham 
ghaṭikādvayamānena dhmāpitaṃ bhastrayā khalu // YRps_2.40

svāṃgaśītalakaṃ jñātvā gṛhṇīyātāṃ ca mūṣikām 
utkhanyotkhanya yatnena sūtabhasma samāharet // YRps_2.41

kācaṭaṃkaṇayogena dhmāpitaṃ taṃ ca golakam 
vedhate śatavedhena sūtako nātra saṃśayaḥ // YRps_2.42

vaktrastho nidhanaṃ hanyād dehalohakaro bhavet // YRps_2.43

vajrabhasma tathā sūtaṃ samaṃ kṛtvā tu mardayet 
trinemikāvajravallīsahadevīrasena ca // YRps_2.44

snuhikṣīreṇa saptāhaṃ sūryagharme sutīvrake 
rasagolaṃ suvṛttaṃ tu śuṣkaṃ caivātha lepayet // YRps_2.45

kākamācīrasenaiva lāṃgalīsvarasena hi 
gojihvikārasenaiva saptavāraṃ pralepayet // YRps_2.46

vajramūṣāgataṃ golaṃ mudrayeddṛḍhamudrayā 
lohasaṃpuṭamūṣāyām andhitaṃ madhyasaṃsthitam // YRps_2.47

saptamṛtkarpaṭaiḥ samyag lepitaṃ sudṛḍhaṃ kuru 
dhmāpitaṃ dṛḍhamaṃgārais tatrasthaṃ śītalīkṛtam // YRps_2.48

bhittvā mūṣāgataṃ sūtaṃ khoṭaṃ nakṣatrasannibham 
sarvakāryakaraṃ śubhraṃ rañjitaṃ vedhakṛdbhavet // YRps_2.49

abhrakadrutibhiḥ sārdhaṃ sūtakaṃ ca vimardayet 
samāṃśena śilāpṛṣṭhe yāmatrayamanāratam // YRps_2.50

kastūrīdhanasārābhyāṃ kṛṣṇāgarusamanvitam 
śarkarālaśunābhyāṃ ca rāmaṭhena ca saṃyutam // YRps_2.51

palāśabījasya tathā tatprasūnarasena hi 
tīkṣṇāṃśunātha mṛditaṃ drutibhiḥ saha sūtakam // YRps_2.52

milatyeva na saṃdehaḥ kimanyair bahubhāṣitaiḥ 
tato guñjārasenaiva śvetavṛścīvakasya ca // YRps_2.53

lāṃgalyāśca rasaistāvad yāvadbhavati bandhanam // YRps_2.54

tataḥ prakāśamūṣāyāṃ pañcāṃgārairdhametkṣaṇam 
bandhamāyāti vegena yathā sūryodaye 'mbujam // YRps_2.55

abhradrutisamāyoge rasendro vadhyate khalu 
śivabhakto bhavetsākṣāt satyavāk saṃyatendriyaḥ // YRps_2.56

śivayormelanaṃ samyak tasya haste bhaviṣyati 
rasāgameṣu yatproktaṃ baṃdhanaṃ pāradasya ca // YRps_2.57

kathitaṃ tanmayā spaṣṭaṃ nānubhūtaṃ na ceṣṭitam // YRps_2.58

vajrāṇāṃ brahmajātīnāṃ drutirvallapramāṇikā 
tolakaṃ śuddhasūtaṃ ca mardayetkanyakārase // YRps_2.59

tāvattaṃ mardayetsamyag yāvat piṣṭī prajāyate 
kṛtvā mūṣāṃ samāṃ śuddhāṃ dahanopalanirmitām // YRps_2.60

tanmadhye piṣṭikāṃ muktvā piṣṭīmānaṃ viṣaṃ tvaheḥ 
pidhānaṃ tādṛśaṃ kuryān mukhaṃ tenātha rundhayet // YRps_2.61

kāṃsyabhājanamadhye tu sthāpayenmūṣikāṃ śubhām 
bhājanāni ca catvāri caturdikṣu gatāni ca // YRps_2.62

citraṃ gharmaprasaṃgena bandhamāyāti pāradaḥ 
yāmātkharātape nityaṃ śivenoktam atisphuṭam // YRps_2.63

vajradrutisamāyogāt sūto bandhanakaṃ vrajet 
sarveṣāṃ sūtabandhānāṃ śreṣṭhaṃ satyamudīritam // YRps_2.64

athedānīṃ pravakṣyāmi sūtarājasya bandhanam 
hemadrutiṃ rasendreṇa mardayetsaptavāsarān // YRps_2.65

jvālāmukhīrasenaiva dhautaḥ paścācca kāṃjikaiḥ 
pratyahaṃ kṣālayedrātrau rasenoktena vai divā // YRps_2.66

aṃdhamūṣāgataṃ paścān mṛdā karpaṭayogataḥ 
lepayetsaptavārāṇi bhūgarte golakaṃ nyaset // YRps_2.67

dvādaśāṃgulavistīrṇaṃ dvādaśāṃgulanimnakam 
khātapramāṇaṃ kathitaṃ gurumārgeṇa ca sphuṭam // YRps_2.68

tatropari puṭaṃ deyaṃ gajāhvaṃ chagaṇena ca 
yāmadvādaśakenaiva badhyate pāradaḥ svayam // YRps_2.69

hemadrutau baddharaso dehalohaprasādhakaḥ 
sarvasiddhikaraḥ śrīmān jarādāridryanāśanaḥ // YRps_2.70

dhātubandhastṛtīyo'sau svahastena kṛto mayā 
tadahaṃ kathayiṣyāmi sādhakārthe yathātatham // YRps_2.71

bhūrjavatsūkṣmapatrāṇi kārayetkanakasya ca 
tānyeva kolamātrāṇi palamātraṃ tu sūtakam // YRps_2.72

mardayennimbukadrāvair dinamekamanāratam 
tatastadgolakaṃ kṛtvā kharparopari vinyaset // YRps_2.73

culyāmāropaṇaṃ kāryaṃ dhānyāmlena niṣiñcayet 
piṣṭistaṃbhastu kartavyo niyataṃ tridināvadhi // YRps_2.74

tato dhūrtarasenaiva svedayetsaptavāsarān 
śvetā punarnavā ciṃcā sahadevī ca nīlikā // YRps_2.75

tathā dhūrtavadhūś caiva lāṃgalī suradālikā 
sūtabandhakarā śreṣṭhā proktā nāgārjunādibhiḥ // YRps_2.76

etāsāṃ svarasaiḥ paṅkair lepayetsūtagolakam 
triguṇair bhūrjapatraistu veṣṭayettadanaṃtaram // YRps_2.77

vastreṇa poṭalīṃ baddhvā svedayenniṃbukadravaiḥ 
yāmatrayaṃ prayatnena dhautaḥ paścād gavāṃ jalaiḥ // YRps_2.78

tato dhūrtaphalāntasthaṃ pācayedbahubhiḥ puṭaiḥ 
lāvakākhyaiḥ sumatimān śobhanaḥ sūryakāntivat 
jāyate nātra saṃdeho baddhaḥ śivasamo bhavet // YRps_2.79

aṣṭamāṃśena rūpyena sūtakaṃ hi pramardayet 
cāṃgerīsvarasenaiva piṣṭikāṃ kārayed budhaḥ // YRps_2.80

khoṭaṃ baddhvā tu vipacet dhūrtataile trivāsarān 
tathā ca kaṃguṇītaile karavīrajaṭodbhave // YRps_2.81

jātīphalodbhavenāpi vatsanāgodbhavena ca 
bhṛṃgyudbhavena ca tathā samudraśoṣakasya vai // YRps_2.82

devadārubhavenāpi pācayenmatimān bhiṣak 
paścātsutīkṣṇamadirā dātavyā tu tuṣāgninā // YRps_2.83

dināni saptasaṃkhyāni mukham utpadyate dhruvam 
śukrastambhakaraḥ samyak kṣīraṃ pibati nānyathā // YRps_2.84

lohapātre suvistīrṇe tutthakasyālavālakam 
aṣṭasaṃskāritaṃ sūtaṃ tasminnikṣipya mātrayā // YRps_2.85

tutthacūrṇena saṃchādya pūrayennimbukadravaiḥ 
pidhānena mukhaṃ ruddhvā lohapātrasya yatnataḥ // YRps_2.86

nirvāte nirjane deśe tridinaṃ sthāpayettataḥ 
uṣṇakāṃjikayogena kṣālayed bahuśo bhiṣak // YRps_2.87

navanītasamo varṇaḥ sūtakasyāpi dṛśyate 
rasakhoṭaṃ tato baddhvā svedayetkāṃjikaistryaham // YRps_2.88

aśmacūrṇasya kaṇikāmadhye khoṭaṃ nidhāya ca 
jalasekaḥ prakartavyaḥ śītībhūtaṃ samuddharet // YRps_2.89

anenaiva prakāreṇa trivāraṃ pācayed dhruvam 
kaṭhinatvaṃ prayātyeva satyaṃ guruvaco yathā // YRps_2.90

tato dhūrtaphalānāṃ hi sahasreṇāpi pācayet 
mukham utpadyate samyak vīryastaṃbhakaro 'pyayam // YRps_2.91

vaṃgatīkṣṇe same kṛtvā dhmāpayedvajramūṣayā 
vaṅgam uttārayetsamyak tīvrāṅgāraiḥ prayatnataḥ // YRps_2.92

anenaiva prakāreṇa triguṇaṃ vāhayettrapu 
bījaṃ śāṇapramāṇaṃ hi sūtaṃ palamitaṃ bhavet // YRps_2.93

mardayetkanyakādrāvair dinamekaṃ viśoṣayet 
golasya svedanaṃ kāryam ahobhiḥ saptabhistathā // YRps_2.94

triphalākvāthamadhye tu triyāmaṃ svedayetsudhīḥ 
kumāryāḥ svarasenaiva bhṛṃgarājarasena hi // YRps_2.95

bhṛṃgīrasena ca tathā tridinaṃ svedyameva hi 
ekaikenauṣadhenaivaṃ kācakūpyāṃ niveśayet // YRps_2.96

khaṭīpaṭuśivābhaktaṃ piṣṭvā vaktraṃ nirundhayet 
khātaṃ trihastamātraṃ syāl laddīpūrṇaṃ tu kārayet // YRps_2.97

madhye tu kācaghaṭikāṃ surāpūrṇāṃ niveśayet 
bhūmisthāṃ māsayugmena paścādenāṃ samuddharet // YRps_2.98

baddhaṃ sūtavaraṃ grāhyaṃ śubhraṃ caṃdraprabhānibham 
mukhasthaṃ kurute samyak dṛḍhavajrasamaṃ vapuḥ // YRps_2.99

kāminīnāṃ śataṃ gacched valīpalitavarjitaḥ 
devīśāstrānusāreṇa dhātubaddharaso'pyayam // YRps_2.100

prakāśito mayā samyak nātra kāryā vicāraṇā // YRps_2.101

raseṃdraḥ kāntalohaṃ ca tīkṣṇalohaṃ tathaiva ca 
abhrasatvaṃ tathā tāpyasatvaṃ hemasamanvitam // YRps_2.102

samāṃśāni ca sarvāṇi mardayennimbukadravaiḥ 
niṣecayedekadinaṃ paścād golaṃ tu kārayet // YRps_2.103

pakvamūṣā prakartavyā golaṃ garbhe niveśayet 
gojihvā kākamācī ca nirguṃḍī dugdhikā tathā // YRps_2.104

kumārī meghanādā ca madhusaiṃdhavasaṃyutā 
etāsāṃ svarasenaiva svedayedbahuśo bhiṣak // YRps_2.105

yāvaddṛḍhatvamāyāti tāvatsvedyaṃ tu golakam 
vaktre dhṛtaṃ jarāmṛtyuṃ nihanti ca na saṃśayaḥ // YRps_2.106

sarvarogānnihatyāśu vayaḥ stambhayate dhruvam 
karṇe kaṇṭhe tathā haste dhāritā mastake'pi vā 
abhicārādidoṣāśca na bhavanti kadācana // YRps_2.107

caturvidhānyeva tu bandhanāni śrīsūtarājasya mayoditāni 
kurvanti ye tattvavido bhiṣagvarā rājñāṃ gṛhe te'pi bhavanti pūjyāḥ // YRps_2.108

iti paramarahasyaṃ sūtarājasya coktaṃ rasanigamamahābdher labdham etat suratnam 
sakalaguṇavariṣṭhā vādinaḥ kautukajñā nijahṛdi ca sukaṇṭhe dhārayiṣyanti tajjñāḥ // YRps_2.109


yrps, adhyāya 3

atha mayā rasabhasma nigadyate sakalapāradaśāstraniyogataḥ 
sasitakṛṣṇasupītakalohitaṃ bhavati varṇacatuṣṭayabhūṣitam // YRps_3.1

haṃsapākadaradaḥ suśobhito nikhilanimbarasena vimarditaḥ 
niyatayāmacatuṣṭayamamlake ghanarase samabhāgaviloḍitaḥ // YRps_3.2

ḍamarukābhidhayaṃtraniveśitas tadanu loharajaḥ khaṭikāsamam 
supayasā lavaṇena vimarditaṃ kuru bhiṣagvara yantrasurodhanam // YRps_3.3

niyatayāmacatuṣṭayavahninā mṛdu samaṃ rasamatra vipācayet 
upari tatra jalena niṣiñcayed iti bhaveddaradād varasūtakaḥ // YRps_3.4

akhilaśodhavareṇa ca vai yathā sakalakañcukadoṣavivarjitaḥ 
bahuladoṣaharo'pi bhavettathā bhavati śuddhatamo daradodbhavaḥ // YRps_3.5

vimalasūtavaro hi palāṣṭakaṃ tadanu dhātukhaṭīpaṭukāṃkṣikāḥ 
pṛthagimāśca catuṣpalabhāgikāḥ sphaṭikaśuddhapalāṣṭakasaṃmitāḥ // YRps_3.6

saha jalena vimṛdya ca yāmakaṃ lavaṇakāmlajalena vimiśritāḥ 
uditadhātugaṇasya ca mūṣikāṃ kuru viṣaṃ viniveśaya tatra vai // YRps_3.7

ḍamarūkābhidhayaṃtravareṇa taṃ dvidaśayāmamamuṃ paca vahninā 
pavanapittakaphakṣayahārakaḥ sakalarogaharaḥ paramaḥ sadā // YRps_3.8

gajapater balavad balado nṛṇāṃ dvijapatīkṣaṇavannayanapradaḥ 
yuvatikāmavilāsavidhāyako bhavati sūtavaraḥ sukhadaḥ sadā 
saghanasārarasaḥ kila kāntidas tv akhilakuṣṭhaharaḥ kathito mayā // YRps_3.9

vigatadoṣakṛtau rasagaṃdhakau tadanu luṅgarasena pariplutau 
praharayugmamitaṃ ca śilātale ravikareṇa vimardya vicūrṇitau // YRps_3.10

rucirakācaghaṭīviniveśitau sikatayaṃtravareṇa dinatrayam 
kuru bhiṣagvara vahnim adhastataḥ sa ca bhavedaruṇaḥ kamalacchaviḥ // YRps_3.11

udayabhāskaranāmaraso hyayaṃ bhavati rogavighātakaraḥ svayam 
magadhajāmadhunā saha guñjikātrayamitaśca sadā parisevitaḥ // YRps_3.12

lalitakāmavidhāvabhilāṣukaḥ sthavirako'pi ratau taruṇāyate 
gadaharo balado'pi hi varṇado bhavati karmavipākajarogahā 
sakalasūtakaśāstravimarśanād dvijavareṇa mayā prakaṭīkṛtaḥ // YRps_3.13

rasavidāpi rasaḥ pariśodhito vigatadoṣakṛto'pi hi gaṃdhakaḥ 
vimalalohamaye kṛtakharpare hy amalasārarajaḥ parimucyatām // YRps_3.14

atikuśāgniyute dravati svayaṃ tadanu tatra rasaḥ parimucyatām 
viśadalohamayena ca darviṇā vighaṭayetpraharatrayasaṃmitam // YRps_3.15

tadanu kācaghaṭīṃ viniveśya vai sikatayantravareṇa hi pācitaḥ 
dvidaśayāmamadhaḥkṛtavahninā bhavati raktarasastalabhasmasāt // YRps_3.16

gatabalena nareṇa susevito bhavati vājikaraḥ sukhadaḥ sadā // YRps_3.17

sa ca valīpalitāni vināśayec chataśaratsu nirāmayakṛtparam // YRps_3.18

vimalanāgavaraikavibhāgikaṃ harajabhāgacatuṣṭayamiśritam 
satatameva vimardya śilātale balivasāṃ ca samāṃ kuru tadbhiṣak // YRps_3.19

dinamitaṃ suvimardya ca kanyakāsvarasa ainakareṇa viśoṣayet 
tadanu sūtavarasya tu kajjalīṃ rucirakācaghaṭe viniveśaya // YRps_3.20

divasayugmamadhaḥ kṛtavahninā sa ca bhavedaruṇaḥ kamalacchaviḥ 
sakalarogavināśanavahnikṛt balakaraḥ paramo'pi hi kāntikṛt // YRps_3.21

nayanarogavināśakaro bhavet sakalakāmukavibhramakārakaḥ 
sa khalu karmavipākajarogahā viśadanāgayutaḥ khalu pāradaḥ // YRps_3.22

mṛdumṛdā racitā masṛṇeṣṭikā upari gartavareṇa ca saṃyutā 
rasavaraṃ daśaśāṇamitaṃ hi tat saśukapicchavareṇa nidhāpayet // YRps_3.23

sakalapūrṇakṛtaṃ ca sugartakaṃ galitanimbuphalodbhavakena vai 
sthagaya taṃ ca pidhānavareṇa vai mṛditayā sumṛdā parimudritam // YRps_3.24

tadanu kukkuṭānāṃ puṭe śṛto hupalakena vanodbhavakena vai 
vidhividā bhiṣajā hyamunā kṛto vimalaṣaḍguṇagandhakam aśnute // YRps_3.25

sa ca śarīrakaro'pyatha lohakṛt sakalasiddhikaraḥ paramo bhavet 
śataguṇaṃ hi yadā parijīryate rasavaraḥ khalu hemakaro bhavet // YRps_3.26

saśukapicchasamo'pi hi pārado bhavati khalvatalena ca kuṭṭitaḥ 
dṛḍhatarāmupakalpaya parpaṭīṃ vasanabaddhakṛtāmapi poṭalīm // YRps_3.27

upari nāgarasena vilepitā ravikareṇa sadā pariśoṣitām 
kanakapatrarasena ca saptadhāpy avanigartatale viniveśaya // YRps_3.28

avanigartam aratnikam āyataṃ dvidaśamaṅgulameva sunimnakam 
sikatayā paripūrya tadardhakaṃ tadanu tatra niveśaya poṭṭalīm // YRps_3.29

upari vālukayā paripūrya tac chagaṇakaiśca puṭaṃ paridīyatām 
dvidaśayāmam athāgnimaho kuru bhavati tena mahārasapoṭalī 
iti mayā kathitā rasapoṭalī balakarā sukarā sukhasiddhidā // YRps_3.30

viśadasūtasamo'pi hi gaṃdhakas tadanu khalvatale suvimarditaḥ 
tridinameva hi haṃsapadīrase dinakarasya kareṇa suśoṣitaḥ // YRps_3.31

vimalalohamaye dṛḍhakharpare tadanu kajjalikāṃ pratimucya vai 
karamitā sukṛtāpi hi cuhlikā hy upari tatra niveśaya ca bhājanaṃ // YRps_3.32

amalalohamayena ca darviṇā rasavaraṃ niyataṃ parimardayet 
tadanu vahnimadhaḥ kuru vai dṛḍhaṃ satatameva hi yāmacatuṣṭayam // YRps_3.33

supaca eṣa raso jaladopamo bhavati vallamito madhunā yutaḥ 
kavalitaḥ kṣayarogagaṇāpaho madanavṛddhikaraḥ paramo nṛṇām // YRps_3.34

sa ca valīpalitāni vināśayet sakalakuṣṭhavināśakaraḥ paraḥ // YRps_3.35

mṛdumṛdā parikalpitamūṣikāṃ rasamitāṅgulikāṃ bhuvi saṃnyaset 
rasavaraṃ vimalaṃ ca suśobhitaṃ saśukapicchasamaṃ parimarditam // YRps_3.36

rasasamānamitaṃ dhṛtamūṣayā dvitayayugmakṛtaṃ parimudritam 
kanakamūlarasena ca pācitaṃ tadanu saptadinaṃ kṛśavahninā // YRps_3.37

rasavarasya śubhaṃ hi vipācanaṃ yavamito rasarājavaras tadā 
dinamukhe pratihanti subhakṣitaḥ sakaladoṣakṛtāṃ vikṛtiṃ jayet // YRps_3.38

rasavaraṃ palayugmamitaṃ śubhaṃ ruciratāmramayaḥ samabhāgikam 
balivasāṃ ca ghṛtena vimardayed atikṛśāgnikṛte dravati svayam // YRps_3.39

tadanu tāmrarasau viniveśyatāṃ trayamidaṃ sarasaṃ ca vimarditam 
drutamayaṃ ca sadāyasabhājane tadanu sūtakṛtāṃ varakajjalīm // YRps_3.40

vighaṭayedatha lohasudarviṇā tadanu mocadalopari ḍhālyate 
bhavati sāratamā rasaparpaṭī sakalarogavighātakarī hi sā // YRps_3.41

kuru samānakaṭutrayasaṃyutāṃ maricayugmamitāṃ sukhadāṃ sadā // YRps_3.42

anupāne prayoktavyā triphalākṣaudrasaṃyutā 
parpaṭīṃ bhakṣayetprātas tathā tryūṣaṇasaṃyutām // YRps_3.43

sannipātaharā sā tu pañcakolena saṃyutā 
bhakṣitā madhunā sārdhaṃ sarvajvaravināśinī // YRps_3.44

kaṇākṣaudreṇa sahitā sarvaśophānnikṛntati 
śyāmātrikaṭukenāpi vātajāṃ grahaṇīṃ jayet // YRps_3.45

guggulutriphalāsārdhaṃ vātaraktaṃ vināśayet 
vātaśūlaharā samyak hiṃgupuṣkarasaṃyutā // YRps_3.46

vyoṣaiḥ kanyārasairvāpi kaphāmayavināśinī 
daśamūlaśṛtenāpi vātajvaranibarhaṇī // YRps_3.47

vākucībījakalkena kaṇḍūpāme vināśayet 
āruṣkareṇa sahitā sā tu sidhmavināśinī // YRps_3.48

gomūtreṇānupānena cārśorogavināśinī 
navamālyarjunaścaiva citrako bhṛṅgarājakaḥ // YRps_3.49

śālmalī nimbapaṃcāṃgaṃ kalhāraśca guḍūcikā 
nirguṃḍī ca samāṃśāni kārayedbhiṣaguttamaḥ // YRps_3.50

cūrṇīkṛtya ca tatsarvaṃ parpaṭyāścānupānakam 
aṣṭādaśa ca kuṣṭhāni nihantyeva na saṃśayaḥ // YRps_3.51

parpaṭī rasarājaśca rogānhantyanupānataḥ 
apathyaṃ naiva bhuñjīyād doṣadūṣyādyapekṣayā // YRps_3.52

śuddhaṃ rasaṃ gaṃdhakameva śuddhaṃ pṛthak samāṃśaṃ kuru yatnatastataḥ 
eraṃḍamūlasya rasena sūtaṃ tathādrikarṇyā svarasena mardayet // YRps_3.53

taṃ kākamācyāḥ svarasena piṣṭvā tathā ca taṃ dāḍimabījatoyaiḥ 
krameṇa sūtaṃ hi dinaiścaturbhiḥ śuddhatvamāyāti hi niścayena // YRps_3.54

tatastu gaṃdhaṃ khalu mārkavadravair vibhāvyamānaṃ kuru lohapātre 
pradrāvayettaṃ badarasya cāgninā praḍhālayed bhṛṃgarase trivāram // YRps_3.55

kāryā tataḥ kajjalikā vimardya tāṃ drāvayellohamaye supātre 
praḍhālayettāṃ kadalīdale hi saṃchādya cānyena dalena paścāt // YRps_3.56

tasyās tv adhordhvaṃ pradadīta gomayaṃ śītīkṛtā gavyaghṛtena bharjitā /
rogānaśeṣānmaladoṣajātān hinasti caiṣā rasaparpaṭī hi // YRps_3.57*

sā jīrakeṇaiva tu rāmaṭhena vātāmaśūlaṃ gṛhaṇīṃ sakāmalām 
gulmāni cāṣṭāvudarāṇi hanyāt saṃsevitā śuddharasasya parpaṭī // YRps_3.58

mayāpi sadvaidyahitāya nūnaṃ pradarśiteyaṃ khalu roganāśinī // YRps_3.59

sūtaṃ suśuddhaṃ lavaṇaiścaturbhiḥ kṣāraistribhiścāpi vimardayecca 
saṃśoṣya paścādapi hiṃgurājikāśuṃṭhībhirebhiśca samaṃ vimardya // YRps_3.60

rasena sārdhaṃ hi kumārikāyā mūṣāṃ vidadhyādravigharmaśoṣitām 
tasyāṃ nidhāyātha rasasya golakaṃ taṃ sveditaṃ cāmlarasena samyak // YRps_3.61

yāmāṣṭakenāgnikṛtena dolayā paścād rasenābhivimardito'sau 
bhekaparṇyuruvubhṛṃgarājakaiḥ śṛṅgaveragirikarṇikārasaiḥ // YRps_3.62

kākamācijavibhaktikājalair dhūrtajairapi jayantikādravaiḥ 
siṃdhuvārakarasena marditaṃ masṛṇakhalvatale trivāsaram // YRps_3.63

pratirasaṃ ca viśoṣya hi bhakṣayed raktikādvayamitaṃ rujāpaham 
kekimāhiṣavarāhapittakaiḥ kacchapasya ca rasena marditam 
jāyate'dhikataraṃ guṇena vai sannipātabhavamūrcchanaṃ jayet // YRps_3.64

yaḥ śrīsūtavarasya sevanamidaṃ nityaṃ karotīha vai dīrghāyurdhanadhānyadharmasahitaḥ prāpnoti saukhyaṃ param 
loke kīrtiparaṃparāṃ vitanute dharme matirjāyate prānte tasya parā gatirhi niyataṃ satyaṃ śivenoditam // YRps_3.65


yrps, adhyāya 4

athedānīṃ pravakṣyāmi dhātuśodhanamāraṇam 
anubhūtaṃ mayā kiṃcit kiṃcit śāstrānusārataḥ // YRps_4.1

suvarṇaṃ rajataṃ ceti śuddhalohamudīritam 
tāmraṃ caivāśmasāraṃ ca nāgavaṃgau tathaiva // YRps_4.2

pūtilohaṃ nigaditaṃ dvitīyaṃ rasavedinā 
saṃmiśralohaṃ tritayaṃ saurāṣṭrarītivartakam 
ete'ṣṭau dhātavo jñeyā lohānyevaṃ bhavanti hi // YRps_4.3

suvarṇaṃ dvividhaṃ jñeyaṃ rasajaṃ khanisaṃbhavam 
anye trayaḥ suvarṇasya prakārāḥ santi noditāḥ // YRps_4.4

rasajaṃ rasavedhena jāyate hema sundaraṃ 
taccaturdaśavarṇāḍhyaṃ sarvakāryakaraṃ param // YRps_4.5

parvate bhūmideśeṣu khanyamāneṣu kutracit 
dṛśyate khanijaṃ prājñais taccaturdaśavarṇakam // YRps_4.6

rūpyādiyogena yadā miśraṃ svarṇaṃ hi jāyate 
hemakāryaṃ na cettena tadā śodhyaṃ bhiṣagvaraiḥ // YRps_4.7

hīnavarṇasya hemnaśca patrāṇyeva tu kārayet 
khaṭikāpaṭucūrṇaṃ ca kāṃjikena pramardayet // YRps_4.8

patrāṇi lepayettena kalkenātha prayatnataḥ 
āraṇyotpalakaiḥ kāryā koṣṭhikā nātivistṛtā // YRps_4.9

madhye tatsaṃpuṭaṃ muktvā vahniṃ prajvālayettataḥ 
evaṃ puṭatrayaṃ dattvā śuddhaṃ hema samuddharet // YRps_4.10

na tu śuddhasya hemnaśca śodhanaṃ kārayedbhiṣak 
anyeṣāmeva lohānāṃ śodhanaṃ kārayed bhiṣak // YRps_4.11

tataḥ svarṇabhavaṃ patraṃ tāpitaṃ hi vinikṣipet 
jvālāmukhīrase ṣaṣṭhīpuṭairbhasmībhavatyalam // YRps_4.12

guruṇā kathitaṃ samyak nirutthaṃ jāyate dhruvam 
rogānhinasti sakalān nātra kāryā vicāraṇā // YRps_4.13

hemnaḥ patrāṇi sūkṣmāṇi sūcivedhyāni kārayet 
purāmbubhasmasūtena lepayitvātha śoṣayet // YRps_4.14

saṃpuṭe ca tato rundhyāt puṭayeddaśabhiḥ puṭaiḥ 
mriyate nātra saṃdeho nirutthaṃ bhasma jāyate // YRps_4.15

hemnaḥ sūkṣmadalāni bhūrjasadṛśānyādāya saṃlepya vai vajrīdugdhakahiṅguhiṅgulasamair ekatra piṣṭīkṛtaiḥ 
satyaṃ saṃpuṭake nidhāya daśabhiścaivaṃ puṭaiḥ kukkuṭaiḥ pācyaṃ hema ca raktagairikasamaṃ saṃjāyate niścitam // YRps_4.17

lohaparpaṭīkābaddhaṃ mṛtaṃ sūtaṃ samāṃśakam 
vidrute hemni nikṣiptaṃ svarṇabhūtiprabhaṃ bhavet // YRps_4.17

tadbhasma puratoyena daradena samanvitam 
mardayed dinam ekaṃ tu saṃpuṭe dhārayettataḥ // YRps_4.18

puṭitaṃ daśavāreṇa svarṇaṃ siṃdūrasannibham 
jāyate nātra saṃdeho raṃjanaṃ kurute dhruvam 
dehaṃ lohaṃ ca matimān sudhanī sādhayedidam // YRps_4.19

etatsvarṇabhavaṃ karotica rajaḥ saundaryatāṃ vai sadā rogāndaivakṛtān nihanti sakalānyevaṃ tridoṣodbhavān 
yaḥ seveta naraḥ samān dvidaśakān vṛddhaśca no jāyate doṣāścaiva garodbhavā viṣakṛtā āgantujā naiva hi // YRps_4.20

rūpyaṃ ca trividhaṃ proktaṃ khanijaṃ sahajaṃ tathā 
kṛtrimaṃ ca trayo bhedāḥ kathitāḥ pūrvasūribhiḥ // YRps_4.21

bhūdhare kutra cetprāptaṃ khanyamāne ca khanijam 
kailāsaśikharājjātaṃ sahajaṃ tadudīritam // YRps_4.22

rasavedhena yajjātaṃ vaṅgāttatkṛtrimaṃ matam 
yadrūpyaṃ vahninā taptam ujjvalaṃ hi viniḥsaret 
tacchuddhaṃ kaladhūtaṃ hi sarvakāryakaraṃ param // YRps_4.23

tāmrādisaṃsargabhavaṃ tvaśuddhaṃ rūpyaṃ hi miśraṃ khalu doṣalaṃ ca 
tacchodhayedvai bhasitasya mūṣyāṃ sīsena sārdhaṃ rajataṃ tu dhmāpayet // YRps_4.24

tārācca ṣaḍguṇaṃ nāgaṃ dhmāpayedyatnataḥ sudhīḥ 
śanair vidhamyamānaṃ hi doṣaśūnyaṃ prajāyate // YRps_4.25

anenaiva prakāreṇa śodhayedrajataṃ sadā 
sarvakārye prayoktavyaṃ sarvasiddhividhāyakam // YRps_4.26

bhāgamekaṃ tu rajataṃ sūtabhāgacatuṣṭayam 
mardayed dinamekaṃ tu satataṃ nimbuvāriṇā // YRps_4.27

peṣaṇājjāyate piṣṭīr dinaikena tu niścitam 
mūṣāmadhye tu tāṃ muktvā adhordhvaṃ gaṃdhakaṃ nyaset // YRps_4.28

vālukāyaṃtramadhyasthāṃ dinaikaṃ tu dṛḍhāgninā 
pācitāṃ tu prayatnena svāṃgaśītalatāṃ gatām // YRps_4.29

tālenāmlena sahitāṃ marditāṃ hi śilātale 
tato dvādaśavārāṇi puṭānyatra pradāpayet // YRps_4.30

anena vidhinā samyak rajataṃ mriyate dhruvam 
tāramākṣikayoścūrṇam amlena saha mardayet // YRps_4.31

viṃśatpuṭena tattāraṃ bhūtībhavati niścitam 
puṭādhikyaṃ hi lohānāṃ samyak syād guṇakāri ca 
raṃjanaṃ kurute'tyarthaṃ raktaṃ śvetatvamādiśet // YRps_4.32

śuddhaṃ bhasmīkṛtaṃ rūpyaṃ sāraghājyasamanvitam 
netrarogānapi sadā kṣavajāngudajānapi // YRps_4.33

pittajān kāsasambhūtān pāṇḍujānudarāṇi ca 
doṣajānapi sarvāṃśca nāśayedaruciṃ sadā // YRps_4.34

tāmraṃ cāpi dvidhā proktaṃ nepālaṃ mlecchadeśajam 
nepāladeśajād anyan mlecchaṃ tatkathitaṃ budhaiḥ // YRps_4.35

sīsakena samaṃ tāmraṃ rajatenaiva śodhayet 
paścānmāraṇakaṃ samyak kartavyaṃ rasavādinā // YRps_4.36

kṛtvā tāmrasya patrāṇi kanyāpatre niveśayet 
kukkuṭākhye puṭe samyak puṭayettadanaṃtaram // YRps_4.37

sūtagaṃdhakayoḥ piṣṭiḥ kāryā cātimanoramā 
vimardya nimbutoyena tāni patrāṇi lepayet // YRps_4.38

sthālīmadhye nirundhyātha pacedyāmacatuṣṭayam 
pañcadoṣavinirmuktaṃ śulbaṃ tenaiva jāyate // YRps_4.39

ravitulyena balinā sūtakena samena ca 
tālakena tadardhena śilayā ca tadardhayā // YRps_4.40

cūrṇaṃ kajjalasaṃkāśaṃ kārayenmatimān bhiṣak // YRps_4.41

śarāvasaṃpuṭasyāntaḥ patrāṇyādhāya yatnataḥ 
uparyupari patrāṇi kajjalīṃ ca nidhāpayet // YRps_4.42

yāmaikaṃ pācayedagnau garbhayantrodarāntare 
svāṃgaśītaṃ samuttārya khalve sūkṣmaṃ pracūrṇayet // YRps_4.43

lehayenmadhusaṃyuktam anupānair yathocitaiḥ 
śuddhatāmrasya patrāṇi kartavyāni prayatnataḥ // YRps_4.44

tatsamāṃśasya gaṃdhasya pāradasya samasya ca // YRps_4.45

tālakasya tadardhasya śilāyāśca tadardhataḥ 
lāṃgalīcitrakavyoṣatālamūlīkarañjakaiḥ // YRps_4.46

viṣaśamyākātiviṣāsaiṃdhavaiśca samāṃśakaiḥ 
jaṃbīrasya draveṇātha cūrṇaṃ cātidravīkṛtam // YRps_4.47

tatsarvaṃ hi śilābhāṇḍe vinidhāya prayatnataḥ 
sūcīvedhyāni patrāṇi rasenālepitāni ca // YRps_4.48

kalkamadhye viniḥkṣipya dinasaptakameva hi 
cūrṇīkṛtaṃ tu madhvājyaiḥ kaṇādvayasamanvitam // YRps_4.49

lehitaṃ vallamātraṃ hi jarāmṛtyuvināśanam 
kathitaṃ somadevena somanāthābhidhaṃ śubham // YRps_4.50

śuddhaṃ śulvaṃ gaṃdhakaṃ vai samāṃśaṃ pūrvaṃ sthālyāṃ sthāpayedgaṃdhakārdham 
madhye śulbaṃ sthāpanīyaṃ prayatnāt tasyordhvaṃ vai gaṃdhacūrṇasya cārdham // YRps_4.51

sthālīmukhe cūrṇaghaṭīṃ niveśya lepaṃ tathā saindhavamṛtsnayāpi 
cullyāṃ ca kuryādatha vahnimeva yāmatrayeṇaiva supācitaṃ bhavet // YRps_4.52

śītībhūtaṃ doṣahīnaṃ tadeva kṛtvā cūrṇaṃ gālitaṃ vastrakhaṇḍe 
sevyaṃ samyak caikavallapramāṇaṃ kāsaṃ śvāsaṃ hanti gulmapramehān // YRps_4.53

vallam ekaṃ tāmrabhasma pūrvāhṇe bhiṣajājñayā 
pariṇāmabhavaṃ śūlaṃ tathā cāṣṭavidhaṃ ca ruk // YRps_4.53*

udaraṃ pāṇḍuśophaṃ ca gulmaplīhayakṛtkṣayān 
agnisādakṣayakṛtān mehādīn grahaṇīgadān // YRps_4.54

jayedbahuvidhān rogān anupānaprabhedataḥ 
pippalīmadhunā sārdhaṃ sarvadoṣaharaṃ param // YRps_4.55

arśo'jīrṇajvarādīṃśca nihanti ca rasāyanam 
vṛddhiśvasanakāsaghnaṃ jarāmṛtyuvināśanam // YRps_4.56

yathottaraṃ syād guṇavarṇahīnaṃ prakāśitaṃ vaidyavareṇa samyak 
kāṃtaṃ tathā tīkṣṇavaraṃ hi muṇḍaṃ lohaṃ bhavedvai trividhaṃ krameṇa // YRps_4.57

kāṃtaṃ caturdhā kila kathyate'tra tadromakaṃ bhrāmakacumbake ca 
saṃdrāvakaṃ śreṣṭhatamaṃ tathā hi saṃkathyate śāstravidai rasajñaiḥ // YRps_4.58

khanyāṃ saṃkhanyamānāyāṃ pāṣāṇā niḥsaranti ye 
tebhyo yaddrāvitaṃ lohaṃ romakaṃ tatpracakṣate // YRps_4.59

yatra kvāpi girau śreṣṭhe labhyate bhrāmakopalaḥ 
tasmājjātaṃ tu yallauhaṃ bhrāmakaṃ tadihocyate // YRps_4.60

viṃdhyācale bhavedaśmā lohaṃ cumbati cādbhutam 
na muñcatyeva satataṃ śivabhaktiṃ yathānugaḥ // YRps_4.61

himādrau labhyate duḥkhād yaḥ spṛṣṭo drāvayedayaḥ 
suvarṇādīṃśca tadvaddhi tatkāṃtaṃ drāvakaṃ bhavet // YRps_4.62

śuddhe kāṃtabhave pātre śṛtaṃ dugdhaṃ hi nodgiret 
pānīyaṃ kvathitaṃ cāsmin hiṃgugaṃdhasamaṃ bhavet // YRps_4.63

tailabiṃdurjale kṣipto na cātiprasṛto bhavet 
lepo'pi naiva jāyeta śuddhakāṃtasya lakṣaṇam // YRps_4.64

muṃḍācchataguṇaṃ tīkṣṇaṃ tīkṣṇātkāṃtaṃ mahāguṇam 
koṭisaṃkhyāguṇaṃ proktaṃ cuṃbakaṃ drāvakaṃ tathā // YRps_4.65

śaśaraktena liptaṃ hi saptavāreṇa tāpitam 
kāṃtādisarvalohaṃ hi śudhyatyeva na saṃśayaḥ // YRps_4.66

sāmudralavaṇaistadval lepitaṃ triphalājale 
nirvāpitaṃ bhavecchuddhaṃ satyaṃ guruvaco yathā // YRps_4.67

lohacūrṇaṃ ghṛtāktaṃ hi kṣiptvā lohasya kharpare 
agnivarṇaprabhaṃ yāvat tāvaddarvyā pracālayet // YRps_4.68

khalve ca vipacettadvat pañcavāram ataḥ param 
varodakaiḥ puṭellohaṃ caturvāram idaṃ khalu // YRps_4.69

supeṣitaṃ vāritaraṃ jāyate nātra saṃśayaḥ 
anena vidhinā kāryaṃ sarvalohasya sādhanam // YRps_4.70

jāyate sarvarogānāṃ sevitaṃ palitāpaham 
lohacūrṇaṃ paladvaṃdvaṃ guḍagaṃdhau samāṃśakau // YRps_4.71

khalve vimardya nitarāṃ puṭedviṃśativārakam 
peṣaṇaṃ tu prakartavyaṃ puṭaḥ paścātpradīyate // YRps_4.72

anena vidhinā samyag bhasmībhavati niścitam 
sarvarogānnihantyeva nātra kāryā vicāraṇā // YRps_4.73

śvetā punarnavāpatratoyena daśasaṃkhyakāḥ 
puṭāstatra pradeyāśca sindūrābhaṃ prajāyate // YRps_4.74

athāparaḥ prakāro'tra kathyate lohamāraṇe 
lohacūrṇasamaṃ gaṃdhaṃ mardayetkanyakādravaiḥ // YRps_4.75

piṇḍīkṛtaṃ lohapātre chāyāyāṃ sthāpayecciram 
mriyate nātra saṃdeho hy anubhūtaṃ mayaiva hi // YRps_4.76

nirutthaṃ lohajaṃ bhasma sevetātra pumānsudhīḥ 
vyoṣavellājyamadhunā ṭaṃkamānena miśritam // YRps_4.77

jarāṃ ca maraṇaṃ vyādhiṃ hanyātputrapradāyakam 
jarādoṣakṛtān rogān vinihanti śarīriṇām // YRps_4.78

baṃgaṃ tu dvividhaṃ proktaṃ khuraṃ miśraṃ tathaiva ca 
yacchuddhaṃ saralaṃ śubhraṃ khuraṃ tadabhidhīyate // YRps_4.79

bhallātakabhave taile khuraṃ śudhyati ḍhālitam 
punarnavāsindhucūrṇaviṣayuktaṃ praḍhālitam 
takramadhye trivāraṃ hi miśraṃ baṃgaṃ viśudhyati // YRps_4.80

chāṇopari kṛte garte ciṃcātvakcūrṇakaṃ kṣipet 
karṣamānāṃ baṃgacakrīṃ tatropari nidhāpayet // YRps_4.81

cakrīṃ caturguṇenaiva veṣṭitāṃ dhārayettataḥ 
chagaṇena viśuṣkeṇa puṭāgniṃ dāpayettataḥ // YRps_4.82

svāṃgaśītaṃ samuddhṛtya sarvakāryeṣu yojayet 
anena vidhinā śeṣam apakvaṃ mārayed dhruvam // YRps_4.83

athāparaḥ prakāro hi vakṣyate cādhunā mayā 
śuddhabaṃgasya patrāṇi samānyeva tu kārayet // YRps_4.84

ajāśakṛt varā tulyā cūrṇitā ca niśā tathā 
caturasramatho nimnaṃ gartaṃ hastapramāṇakam // YRps_4.85

kṛtvā chagaṇakaiścārdhaṃ pūrayetsatataṃ bhiṣak 
tataḥ śaṇabhavenāpi vastreṇācchādya gartakam // YRps_4.86

pūrvaṃ prakalpitaṃ cūrṇaṃ tatropari ca vinyaset 
tasyopari ca patrāṇi samāni parito nyaset // YRps_4.87

cūrṇenācchādya yatnena chagaṇenātha pūrayet 
puṭayedagninā samyak svāṃgaśītaṃ samuddharet // YRps_4.88

mṛtaṃ baṃgaṃ tataḥ paścān mardayetpūravāriṇā 
samāṃśaṃ rasasindūram anena saha melayet // YRps_4.89

khalve dṛḍhataraṃ piṣṭvā kācakūpyāṃ niveśayet 
vipacedagniyogena yāmaṣoḍaśamātrayā // YRps_4.90

hemaprabhaṃ mṛtaṃ baṃgaṃ jāyate rasavaṅgakam 
baṃgaṃ vātakaraṃ rūkṣaṃ tiktaṃ mehapraṇāśanam 
medaḥkṛmyāmayaghnaṃ hi kaphadoṣaviṣāpaham // YRps_4.91

sarvarogān haratyāśu śaktidāyi guṇādhikam // YRps_4.92

yathārogabalaṃ vīkṣya dātavyaṃ vallamātrakam 
aśītirvātajān rogān tathā mehāṃśca viṃśatiḥ 
hanti bhakṣaṇamātreṇa saptakaikena nānyathā // YRps_4.93

baṃgaṃ vātakaraṃ rūkṣaṃ proktaṃ mehapraṇāśanam 
kṛmimedāmayaghnaṃ hi kaphadoṣaviṣāpaham // YRps_4.94

chede kṛṣṇaṃ guru snigdhaṃ drutadrāvam athojjvalam 
kṛṣṇavarṇaṃ bahiḥ śuddhaṃ nāgaṃ hitamato'nyathā // YRps_4.95

dālayecca rase nāgaṃ sinduvāraharidrayoḥ 
evaṃ nāgo viśuddhaḥ syān mūrcchāsphoṭādi nācaret // YRps_4.96

śuddhanāgasya patrāṇi sadalānyeva kārayet 
śilāṃ vāsārasenāpi mardayed yāmamātrakam // YRps_4.97

patrāṇyālepayettena tataḥ saṃpuṭake nyaset 
puṭena vipaced dhīmān vārāheṇa kharāgninā 
evaṃ kṛte trivāreṇa nāgabhasma prajāyate // YRps_4.98

athāparaprakāreṇa nāgamāraṇakaṃ bhavet 
lohapātre drute nāge gharṣaṇaṃ tu prakārayet // YRps_4.99

caturyāmaṃ prayatnena mūlaiścaiva palāśajaiḥ 
adhastājjvālayetsamyak haṭhāgniṃ mriyate dhruvam 
raktābhaṃ jāyate cūrṇaṃ sarvakāryeṣu yojayet // YRps_4.100

jāyate sarvakāryeṣu rogocchedakaraṃ sadā 
nāgasya māraṇaṃ proktaṃ bahudhā bahubhirbudhaiḥ // YRps_4.101

sarvathā sūtanāgasya śaṃbhośca maraṇaṃ nahi // YRps_4.102

pramehān vātajān rogān dhanurvātādikān gadān 
viṃśatiśleṣmajāṃścaiva nihanti ca na saṃśayaḥ // YRps_4.103

pittalaṃ dvividhaṃ proktaṃ rītikā kākatuṃḍikā 
taptā tuṣajale kṣiptā śuklavarṇā tu rītikā // YRps_4.104

nikṣiptā kāṃjike kṛṣṇā sā smṛtā kākatuṇḍikā // YRps_4.105

pītābhā mṛdu cedgurvī sārāṅgī hemavarṇikā 
masṛṇāṅgī tu susnigdhā śubhā rītīti kathyate // YRps_4.106

durgandhā pūtigandhā vā kharasparśā ca pāṇḍurā 
ghanaghātākṣamā rūkṣā rītirneṣṭā rasāyane // YRps_4.107

tāpitā caiva nirguṃḍīrase kṣiptā prayatnataḥ 
pañcavārāṇi cāyāti śuddhiṃ rītistu tatkṣaṇāt // YRps_4.108

śilāgaṃdhakasindhūttharasaiścātipramarditaiḥ 
rītipatrāṇi lepyāni puṭitānyaṣṭadhā punaḥ 
sadyo bhasmatvamāyānti tato yojyā rasāyane // YRps_4.109

raktapittaharā rūkṣā kṛmighnī rītikā matā 
kākatuṃḍā kuṣṭhaharā soṣṇavīryā sarā matā // YRps_4.110

caturbhāgena raviṇā bhāgaikaṃ trapu cottamam 
jāyate pravaraṃ kāṃsyaṃ tatsaurāṣṭrabhavaṃ śubham // YRps_4.111

taptaṃ kāṃsyaṃ gavāṃ mūtre saptavāreṇa śudhyati 
haritālakagaṃdhābhyāṃ mriyate pañcabhiḥ puṭaiḥ // YRps_4.112

mṛtaṃ kāṃsyaṃ vātaharaṃ pramehāṇāṃ ca nāśanam 
śuddhe kāṃsyabhave pātre sarvameva hi bhojanam 
pathyaṃ saṃjāyate nāmlaṃ ghṛtaśākādivarjitam // YRps_4.113

lohakāṃsyārkarītibhyo jātaṃ tad vartalohakam 
tadeva viḍalohākhyaṃ vidvadbhiḥ samudāhṛtam // YRps_4.114

hayamūtre drutaṃ samyak nikṣiptaṃ śuddhimṛcchati 
gandhatālena puṭitaṃ mriyate vartalohakam // YRps_4.115

śleṣmapittaharaṃ cāmlaṃ rucyaṃ kṛmiharaṃ tathā 
netrarogapraśamanaṃ galaroganibarhaṇam // YRps_4.116

pathyaṃ sarvaṃ hi tadbhāṇḍe sarvadoṣaharaṃ param 
kṣāreṇāmlena ca vinā dīptikṛtpācanaṃ param // YRps_4.117

saṃśodhanānyeva hi māraṇāni guṇāguṇānyeva mayoditāni 
anyāni śāstrāṇi suvistarāṇi nirīkṣya yatnātkṛtameva samyak // YRps_4.118


yrps, adhyāya 5

athedānīṃ pravakṣyāmi guṇādhikyānmahārasān 
teṣāṃ nāmāni vargāṃśca sattvāni tadguṇāṃstathā // YRps_5.1

krameṇa gaganaṃ tāpyaṃ vaikrāṃtaṃ vimalaṃ tathā 
rasakaṃ śailasaṃbhūtaṃ rājāvartakasasyake 
ete mahārasāścāṣṭāv uditā rasavādibhiḥ // YRps_5.2

kramaprāptamahaṃ vakṣye gaganaṃ tu caturvidham 
śvetaṃ raktaṃ tathā pītaṃ kṛṣṇaṃ paramasuṃdaram // YRps_5.3

śvetaṃ śvetakriyāyogyaṃ raktaṃ pītaṃ hi pītakṛt 
kṛṣṇābhraṃ sarvarogāṇāṃ nāśanaṃ paramaṃ sadā // YRps_5.4

vajraṃ pinākaṃ nāgaṃ ca maṃḍūkamabhidhīyate 
anena vidhinā proktā bhedāḥ santīha ṣoḍaśa // YRps_5.5

abhrāṇāmeva sarveṣāṃ vajramevottamaṃ sadā 
śeṣāṇi trīṇi cābhrāṇi ghorān vyādhīn sṛjanti hi 
tasmādyatnena sadvaidyair varjanīyāni nityaśaḥ // YRps_5.6

vajrābhraṃ dhamyamāne'gnau vikṛtiṃ na kvacid bhajet 
sevitaṃ tanmṛtiṃ hanti vajrābhaṃ kurute vapuḥ // YRps_5.7

pinākaṃ cāgnisaṃtaptaṃ vimuñcati daloccayam 
sevitaṃ caikamāsena kṛmiṃ kuṣṭhaṃ karotyalam // YRps_5.8

nāgābhraṃ dhmāpitaṃ samyak nāgavat sphūrjate dhruvam 
sevitaṃ tatprakurute kṣayarogasamudbhavam // YRps_5.9

viṣaṃ hālāhalaṃ pītaṃ mārayatyeva niścitam 
tathā nāgābhranāmedaṃ sadvaidyaḥ kathayatyalam // YRps_5.10

maṃḍūkābhraṃ prakurute tāpyamānaṃ hi nityaśaḥ 
kṣaṇaṃ cāgnau na tiṣṭheta maṃḍūkasadṛśāṃ gatim // YRps_5.11

maṃḍūkābhraṃ na sevyaṃ hi kathitaṃ rasavedibhiḥ // YRps_5.12

svedayeddinamekaṃ tu kāṃjikena tathābhrakam 
paścātkulatthaje kvāthe takre mūtre'tha vahninā // YRps_5.13

pācitaṃ doṣaśūnyaṃ tu śuddhimāyāti niścitam 
tathāgnau paritaptaṃ tu niṣiñcet saptavārakam // YRps_5.14

kāṃjike cāpi nirdoṣam abhrake jāyate dhruvam 
varākvāthe tathā dugdhe gavāṃ mūtre tathaiva ca 
mārkavasya rasenāpi doṣaśūnyaṃ prajāyate // YRps_5.15

sūkṣmacūrṇaṃ tataḥ kṛtvā piṣṭvā haṃsapadīrasaiḥ 
cakrākāraṃ kṛtaṃ śuṣkaṃ dadyādardhagajāhvaye // YRps_5.16

ṣaṭ puṭāni tato dattvā punarevaṃ punarnavā 
rasena marditaṃ gāḍham abhrāṃśena tu ṭaṃkaṇam // YRps_5.17

punaśca cakrikāṃ kṛtvā saptavāraṃ puṭetkhalu 
taṇḍulīyarasenaiva tadvadvāsārasena ca // YRps_5.18

puṭayetsaptavārāṇi puṭaṃ dadyādgajārdhakam 
anena vidhinā cābhraṃ mriyate nātra saṃśayaḥ 
candrikārahitaṃ samyak siṃdūrābhaṃ prajāyate // YRps_5.19

kāsamardarasenaiva dhānyābhraṃ pācitaṃ śubham 
śatavāreṇa mriyate nātra kāryā vicāraṇā // YRps_5.20

evaṃ mustārasenāpi taṇḍulīyaśiphārasaiḥ 
ṭaṃkaṇena samaṃ piṣṭvā cakrākāramathābhrakam // YRps_5.21

ṣaṣṭisaṃkhyapuṭaiḥ pakvaṃ sindūrasadṛśaṃ bhavet 
kuṣṭhakṣayādirogaghnaṃ abhrakaṃ jāyate dhruvam // YRps_5.22

nāgavallīdalarasair vaṭamūlatvacā tathā 
vṛṣāmatsyādanībhyāṃ ca matsyākṣyā sapunarbhuvā // YRps_5.23

vaṭavṛkṣasya mūlena marditaṃ puṭitaṃ ghanam 
siṃdūrasadṛśaṃ varṇe bhavedviṃśatime puṭe // YRps_5.24

sūkṣmaṃ sūkṣmaṃ jalaplāvaṃ raktavarṇasamujjvalam 
sarvarogaharaṃ cāpi jāyate bahubhiḥ puṭaiḥ // YRps_5.25

mṛtaṃ vajrābhrakaṃ samyak sevanīyaṃ sadā budhaiḥ 
valipalitanāśāya dṛḍhatāyai śarīriṇām // YRps_5.26

sarvavyādhiharaṃ tridoṣaśamanaṃ vahneśca saṃdīpanam vīryastaṃbhavivṛddhikṛtparamidaṃ kṛcchrādirogāpaham 
bhūtonmādanivāraṇaṃ smṛtikaraṃ śophāmayadhvaṃsanaṃ sadyaḥ prāṇavivardhanaṃ jvaraharaṃ sevyaṃ sadā cābhrakam // YRps_5.27

yathā viṣaṃ yathā vajraṃ śastro 'gniḥ prāṇahṛdyathā 
bhakṣitaṃ candrikāyuktam abhrakaṃ tādṛśaṃ guṇaiḥ // YRps_5.28

pādāṃśaṃ ṭaṃkaṇaṃ dattvā musalīrasamarditam 
dhmāpitaṃ koṣṭhikāyantre sattvarūpaṃ prajāyate // YRps_5.29

khalve piṣṭvā tu matimān sūkṣmacūrṇaṃ tu kārayet 
gālitaṃ vastrakhaṇḍena ghṛtena ca pariplutam // YRps_5.30

bharjitaṃ daśavārāṇi lohakharparakeṇa vai 
agnivarṇasamaṃ yāvat tāvatpiṣṭvā tu bharjayet // YRps_5.31

śukapicchasamaṃ piṣṭvā kvāthe tu vaṭamūlaje 
tato viṃśativārāṇi puṭecchūkarasaṃjñakaiḥ // YRps_5.32

varākaṣāyairmatimān tathā kuru bhiṣagvara 
nīlīguṃjāvarāpathyāmūlakena subhāvayet // YRps_5.33

saṃśuṣkaṃ bhakṣayedvidvān sarvarogaharaṃ param 
abhrasatvātparaṃ nāsti rasāyanamanuttamam // YRps_5.34

yadi cet śatavārāṇi pācayettīvravahninā 
tadāmṛtopamaṃ cābhraṃ dehalohakaraṃ param // YRps_5.35

dhānyābhrakaṃ tataḥ kṛtvā dvātriṃśatpalamātrakam 
lākṣāguṃjākṣudramīnāḥ ṭaṅkaṇaṃ dugdham āvikam // YRps_5.36

sarṣapāḥ śigrupiṇyākaṃ sindhūtthaṃ mṛgaśṛṅgakam 
mākṣikaṃ ca samāṃśāni sarvāṇyeva tu kārayet // YRps_5.37

dhānyābhrakena tulyena mardayenmatimānbhiṣak 
punarnavāyā vāsāyāḥ kāsamardasya taṇḍulaiḥ // YRps_5.38

matsyākṣyā haṃsapadyāśca kāravellyā rasaiḥ pṛthak 
khalagodhūmayoścūrṇaiḥ kārayedvaṭakān śubhān // YRps_5.39

paścāt koṣṭhyāṃ dhamecchuṣkān bhastrikādvitayena tān 
khadirasya tu cāṃgāraiḥ satvaṃ niḥsarati dhruvam // YRps_5.40

pṛthak kṛtvā tu ravakān kāṃsyavarṇān viśeṣataḥ 
tatkiṭṭaṃ gomayenātha vaṭakānkārayetpunaḥ // YRps_5.41

dhmāpayet pūrvavidhinā punaḥ satvaṃ hi niḥsaret 
anena vidhinā kāryaṃ pañcagavyena miśritam // YRps_5.42

pañcājenātha mahiṣīpañcakena samaṃ kuru 
patatyevamasaṃdigdhaṃ satyaṃ guruvaco yathā // YRps_5.43

athābhrasattvaravakān amlavargeṇa pācayet 
śodhanīyagaṇenaiva mūṣāmadhye tu śodhayet // YRps_5.44

kācaṭaṃkaṇaguṃjājyasāraghaiḥ śodhayetkhalu 
madhutailavasājyeṣu daśavārāṇi ḍhālayet // YRps_5.45

mārdavaṃ kārayetsatyaṃ yogenānena sarvadā 
satvasya golakānevaṃ taptānevaṃ tu kāṃjike // YRps_5.46

nirvāpya tatkṣaṇādeva kaṇḍayellohapārayā 
anenaiva prakāreṇa sūkṣmacūrṇaṃ tu kārayet // YRps_5.47

bharjayed ghṛtamadhye tu trīṇi vārāṇi yatnataḥ 
peṣaṇaṃ tu prakartavyaṃ śilāpaṭṭena yatnataḥ // YRps_5.48

dhātrīpatrarasenāpi tasyāḥ phalarasena vā 
punarbhuvā vāsayā ca kāṃjikenātha gandhakaiḥ 
puṭayeddaśavārāṇi mriyate cābhrasattvakam // YRps_5.49

mṛtaṃ satvaṃ harenmṛtyuṃ sarvarogavināśanam 
kṣayaṃ pāṇḍuṃ grahaṇikāṃ śvāsaṃ śūlaṃ sakāmalam // YRps_5.50

jvarānmehāṃśca kāsāṃśca gulmānpañcavidhānapi 
mandāgnimudarāṇyevam arśāṃsi vividhāni ca // YRps_5.51

anupānaprayogeṇa sarvarogānnihanti ca 
abhrasatvaguṇānvaktuṃ śakyate na samāsataḥ // YRps_5.52

kiṃcidrakto'tha nīlaśca miśravarṇaprabhaḥ sadā 
taulye guruśca masṛṇo rājāvartto varaḥ smṛtaḥ // YRps_5.53

gomūtreṇātha kṣāraiśca tathāmlaiḥ sveditāḥ khalu 
trivāreṇa viśudhyanti rājāvartādayo rasāḥ // YRps_5.54

cūrṇitaḥ śukapicchena bhṛṃgarājarasena vai 
saptavāreṇa puṭito rājāvartto mariṣyati // YRps_5.55

śleṣmapramehadurnāmapāṇḍukṣayanivāraṇaḥ 
pācano dīpanaścaiva vṛṣyo'nilaviṣāpahaḥ // YRps_5.56

kośātakī kṣīrakando vaṃdhyākarkoṭakī tathā 
kākamācī rājaśamī triphalā gṛhadhūmakaḥ // YRps_5.57

rājāvarto rasaireṣāṃ satvaṃ muñcati marditaḥ 
dhmāpitaḥ khadirāṃgārair bhastrikādvitayena ca // YRps_5.58

aṣṭadhāroṣṭhaphalakaḥ ṣaṭkoṇo masṛṇo guruḥ 
śuddhamiśritavarṇaiśca yukto vaikrāṃta ucyate // YRps_5.59

śvetaḥ pītastathā kṛṣṇo nīlaḥ pārāvacchaviḥ 
karbūraḥ śyāmavarṇaśca vaikrāṃtaścāṣṭadhā smṛtaḥ // YRps_5.60

kvāthe kulatthaje svinno vaikrāṃtaḥ śudhyati dhruvam 
gandhanimbūrasairmardyaḥ puṭito mriyate dhruvam // YRps_5.61

āyuḥpradastridoṣaghno vṛṣyaḥ prāṇapradaḥ sadā 
vegaprado vīryakartā prajñāvarṇau karoti hi // YRps_5.62

rasāyaneṣu sarveṣu pūrvagaṇyastu rogahā 
vajravad guṇakārī ca vaikrāṃto rasabandhakaḥ // YRps_5.63

sūryātape mardito'sau satvapātagaṇauṣadhaiḥ 
śuṣkāyito vaṭīkṛtya mūṣāstho dhmāpito'pi vai // YRps_5.64

satvaṃ muñcati vaikrāṃtaḥ satyaṃ guruvaco yathā 
mṛtasūtena tulyāṃśaṃ satvaṃ vaikrāṃtasaṃbhavam // YRps_5.65

mṛtābhrasatvasaṃyuktaṃ marditaṃ samamātrakam 
kaṇāmadhvājyasaṃmiśraṃ vallamātraṃ niṣevitam // YRps_5.66

sarvān rogānnihantyāśu jīved varṣaśataṃ sukhī 
trivarṣasevanānnūnaṃ valīpalitanāśanam // YRps_5.67

sadyo hālāhalaṃ pītam amṛtaṃ garuḍena ca 
sudhāyukte viṣe vānte parvate marutāhvaye // YRps_5.68

ghanībhūtaṃ ca saṃjātaṃ sasyakaṃ khalu kathyate 
nīlaṃ marakatacchāyaṃ tejoyuktaṃ praśasyate // YRps_5.69

sveditaṃ māhiṣājyābhyāṃ gavāṃ mūtrairnarasya vā 
dolāyantreṇa yāmau dvau śudhyatyeva hi sasyakam // YRps_5.70

gaṃdhāśmaṭaṃkaṇābhyāṃ ca lakucadrāvamarditam 
kukkuṭāhvaiḥ saptapuṭair mriyate cāṃdhamūṣayā // YRps_5.71

nighṛṣṭaṃ ṭaṃkaṇenaiva nimbūdrāveṇa mūṣayā 
dhmātaṃ ca tāmrarūpaṃ hi sattvaṃ muñcati sasyakam // YRps_5.72

viṣeṇa sahitaṃ yasmāt tasmādviṣaguṇādhikam 
sudhāyuktaṃ viṣaṃ yena sudhādhikaguṇaṃ tathā // YRps_5.73

tridoṣaśamanaṃ caiva viṣahṛd gudaśūlanut 
amlapittavibandhaghnaṃ rasāyanavaraṃ sadā // YRps_5.74

vāntiṃ karoti rekaṃ ca śvitrakuṣṭhāpahaṃ tathā 
nāmnā mayūratutthaṃ hi sarvavyādhinivāraṇam // YRps_5.75

bhūnāgasatvasaṃyuktaṃ satvametatsamīkṛtam 
anayormudraikā kāryā śūlaghnī sā bhavet khalu // YRps_5.76

ḍākinībhūtasaṃveśacarācaraviṣaṃ jayet 
rājñāṃ sadaiva rakṣārthaṃ vidhātavyā sumudrikā // YRps_5.77

mākṣikaṃ dvividhaṃ jñeyaṃ rukmatāpyaprabhedataḥ 
prathamaṃ mākṣikaṃ svarṇaṃ kānyakubjasamutthitam // YRps_5.78

suvarṇavarṇasadṛśaṃ navavarṇasamanvitam 
taṭe tapatyāḥ saṃjātaṃ tāpyākhyaṃ mākṣikaṃ vadet // YRps_5.79

pāṣāṇadalasaṃmiśraṃ pāṇḍuraṃ pañcavarṇavat 
guṇālpakaṃ bhavatyetat svalpaṃ sattvaṃ vimuñcati // YRps_5.80

mūtre takre ca kaulatthe marditaṃ śuṣkameva ca 
gaṃdhāśmabījapūrābhyāṃ piṣṭaṃ tacchrāvasaṃpuṭe // YRps_5.81

pañcavārāhapuṭakair dagdhaṃ mṛtimavāpnuyāt // YRps_5.82

lohapātre susaṃdagdhaṃ lohadaṇḍena gharṣitam 
yadā raktaṃ dhātunibhaṃ jāyate niṃbukadravaiḥ // YRps_5.83

gharṣayet triguṇaṃ sūtaṃ muktvā saṃgharṣaṇaṃ kuru 
dinaikaṃ gharṣayitvā tu dṛḍhavastreṇa gālayet // YRps_5.84

vastrasthā piṣṭikā lagnā tvadhaḥ patati pāradaḥ 
anenaiva prakāreṇa dvitrivāreṇa gālayet // YRps_5.85

tatpiṣṭīgolakaṃ grāhyaṃ yaṃtre ḍamaruke nyaset 
praharadvayamātraṃ ced agniṃ prajvālayedadhaḥ // YRps_5.86

indragopasamaṃ satvam adhaḥsthaṃ grāhayetsudhīḥ 
anenaiva vidhānena tāpyasatvaṃ samāharet // YRps_5.87

ṭaṃkaṇena samāyuktaṃ drāvitaṃ mūṣayā yadā 
tadā tāmraprabhaṃ satvaṃ jāyate nātra saṃśayaḥ // YRps_5.88

dehalohakaraṃ samyak devīśāstreṇa bhāṣitam // YRps_5.89

sarvāmayaghnaṃ satataṃ pāradasyāmṛtaṃ param 
melanaṃ kurute lohe paramaṃ ca rasāyanam // YRps_5.90

prathamo hemavimalo hemavadvarṇasaṃyutaḥ 
dvitīyo rūpyavimalo rūpyavad dṛśyate khalu // YRps_5.91

tṛtīyaḥ kāṃsyavimalaḥ kāṃsyavarṇasamo hi saḥ 
snigdhaśca vartulaścaiva ṣaṭkoṇaḥ phalakānvitaḥ // YRps_5.92

vāsārase mardito hi śuddho'tivimalo bhavet 
gaṃdhāśmaniṃbukadrāvair marditaḥ puṭito mṛtim 
śṛṅgasya bhasmanā cāpi puṭaiśca daśadhā puṭet // YRps_5.93

nimbūrasena saṃpiṣṭvā mūṣāmadhye nirudhya ca 
vimalaḥ sīsasadṛśaṃ dhmāto muñcati sattvakam // YRps_5.94

piṣṭīkṛtaṃ hi tatsatvaṃ pāradena samanvitam 
drute gaṃdhe hi nikṣiptaṃ tālakaṃ triguṇaṃ tathā // YRps_5.95

manaḥśilā pañcaguṇā vālukāyantrake khalu 
jvālayet kramaśaścaiva paścādrajatabhasmakam // YRps_5.96

samamātraṃ hi vaikrāṃtaṃ sarvaṃ saṃcūrṇayetkhalu 
saṃgālya yatnato vastrāt sthāpayetkūpikāntare // YRps_5.97

vahniṃ kuryādaṣṭayāmaṃ svāṃgaśītaṃ samuddharet 
vallamātraṃ ca madhunā lehayet vyoṣasaṃyutaṃ // YRps_5.98

bālānāṃ rogaharaṇaṃ jvarapāṇḍupramehanut 
grahaṇīkāmalāśūlamandāgnikṣayapittahṛt // YRps_5.99

anupānaviśeṣaṇaṃ sarvarogānnihanti ca // YRps_5.100

vṛṣyaḥ pittānilaharo rasāyanavaraḥ khalu // YRps_5.101

tatrādyaṃ dvividhaṃ caiva satsatvaṃ satvahīnakam 
guṇādhikaṃ tayormadhye yatpūrvaṃ sarvadoṣahṛt // YRps_5.102

nidāghe tīvratāpāddhi himapratyantaparvatāt 
hematārārkagarbhebhyaḥ śilājatu viniḥsaret // YRps_5.103

bandhūkapuṣpasadṛśaṃ guru snigdhaṃ suśītalam 
rukmagarbhagirau jātaṃ paramaṃ tadrasāyanam // YRps_5.104

kiṃcittiktaṃ ca madhuraṃ śilājaṃ sarvadoṣanut // YRps_5.105

tāragarbhagirerjātaṃ pāṇḍuraṃ svādu śītalam 
pittapāṇḍukṣayaghnaṃ ca śilājatu hi pāṇḍuram // YRps_5.106

śulvagarbhagirer jātaṃ kṛṣṇavarṇaṃ ghanaṃ guru 
girijaṃ kaphavātaghnaṃ viśeṣātsarvarogajit // YRps_5.107

agnau yajjāyate kṣiptaṃ liṃgākāramadhūmakam 
udake ca vilīyeta tacchuddhaṃ ca vidhīyate // YRps_5.108

amlaiśca guggulūpetaiḥ kṣārādyair bhāṇḍamadhyataḥ 
viśudhyati śilājātaṃ sveditaṃ ghaṭikādvayam // YRps_5.109

manaḥśilāluṅgarasaiḥ śilayā gaṃdhakena vā 
tālakenātha puṭitaṃ śilājaṃ mriyate dhruvam // YRps_5.110

chagaṇairaṣṭabhiḥ kṛtvā bhasmībhūtaṃ śilājatu // YRps_5.111

śilājatu tu saṃśuddhaṃ seveta yaḥ pumān sadā 
jīvedvarṣaśataṃ sāgraṃ na rogairbādhyate khalu // YRps_5.112

mūtrakṛcchrāśmarīrogāḥ prayāntyeva na saṃśayaḥ 
mahārase coparase dhāturatneṣu pārade 
ye guṇāḥ kathitāḥ sadbhiḥ śilādhātau vadanti te // YRps_5.113

vaikrāṃtakāṃtatriphalātrikaṭubhiḥ samanvitam 
vallonmitaṃ vai seveta sarvarogagaṇāpaham // YRps_5.114

palitaṃ valibhiḥ sārdhaṃ hanyādeva na saṃśayaḥ // YRps_5.115

karpūrasadṛśaṃ śvetaṃ karpūrākhyaṃ śilājatu 
aśmarīmehakṛcchraghnaṃ kāmalāpāṇḍunāśanam // YRps_5.116

amlatoyena saṃsvinnaṃ śuṣkaṃ śuddhimupaiti ca 
noditaṃ māraṇaṃ tasya satvapātanakaṃ budhaiḥ // YRps_5.117

dvividho rasakaḥ proktaḥ kāravellakadarduraḥ 
satvapāte paraḥ proktaḥ prathamaścauṣadhādiṣu // YRps_5.118

sarvamehaharaścaiva pittaśleṣmavināśanaḥ 
nāgārjunena kathitau siddhau śreṣṭharasāvubhau // YRps_5.119

kṛtau yenāgnisahanau sūtakharparakau śubhau 
tena svargamayī siddhir arjitā nātra saṃśayaḥ // YRps_5.120

rasakastāpitaḥ samyak nikṣipto rasapūrake 
nirmalatvamavāpnoti saptavāraṃ nimajjitaḥ // YRps_5.121

kāṃjike vātha takre vā nṛmūtre meṣamūtrake 
drāvito ḍhālitaḥ samyak kharparaḥ pariśudhyati // YRps_5.122

kharparaṃ retitaṃ śuddhaṃ sthāpitaṃ naramūtrake 
rañjayenmāsamekaṃ hi tāmraṃ svarṇaprabhaṃ varam // YRps_5.123

śilā haridrā triphalā gṛhadhūmaiḥ sasaiṃdhavaiḥ 
bhallātakaiṣṭaṃkaṇaiśca kṣārairamlaiśca vartitam // YRps_5.124

pādāṃśasaṃyutairmūṣāṃ vṛṃtākaphalasannibhām 
nirudhya śoṣayitvātha mūṣāṃ mūṣopari nyaset // YRps_5.125

pradhmāte kharpare jvālā sitā nīlā bhavedyadā 
lohasaṃdaṃśake kṛtvā dhṛtvā mūṣāmadhomukhīm // YRps_5.126

bhūmyām āḍhālayet sattvaṃ yathā nālaṃ na bhajyate 
tadā sīsopamaṃ satvaṃ patatyeva na saṃśayaḥ // YRps_5.127

anenaiva prakāreṇa trivāraṃ hi kṛte sati 
viniḥsaretsarvasatvaṃ satyaṃ hi guruṇoditam // YRps_5.128

tālakena samāyuktaṃ satvaṃ nikṣipya kharpare 
gharṣayellohadaṇḍena mriyate ca na saṃśayaḥ // YRps_5.129

mṛtaṃ satvaṃ mṛtaṃ kāṃtaṃ samāṃśenāpi yojitam 
māṣamātramidaṃ cūrṇaṃ varākvāthena saṃyutam // YRps_5.130

lohapātrasthitaṃ rātrau tilajaprativāpakam 
nihanti madhumehaṃ ca kṣayaṃ pāṇḍuṃ tathānilam // YRps_5.131

yonirogāṃśca nārīṇāṃ jvarāṃśca viṣamānapi 
strīrogānhanti sarvāṃśca śvāsakāsapurogamān // YRps_5.132


yrps, adhyāya 6

tālakaṃ tuvarī gaṃdhaṃ kaṃkuṣṭhaṃ kunaṭī tathā 
sauvīraṃ gairikaṃ caivam aṣṭamaṃ khecarāhvayam // YRps_6.1

tālakaṃ dvividhaṃ proktaṃ dalākhyaṃ cāśmasaṃjñitam 
sūkṣmapatraṃ hemavarṇaṃ guru snigdhaṃ ca bhāsuram // YRps_6.2

dalākhyaṃ tālakaṃ tacca bahusatvaṃ rasāyanam 
niṣpatraṃ cāśmasadṛśaṃ kiṃcitsatvaṃ tathāguru // YRps_6.3

nārīṇāṃ puṣpahṛt tattu kupathyaṃ cāśmatālakam 
kuṣmāṇḍatoyasaṃsvinnaṃ tataḥ kṣārajalena vā 
cūrṇatoyena vā svinnaṃ dolāyaṃtreṇa śudhyati // YRps_6.4

kulatthakvāthasaubhāgyamāhiṣājyamadhuplutam 
khalve kṣiptvā ca tattālaṃ mardayedekavāsaram // YRps_6.5

nistuṣīkṛtya cairaṇḍabījānyeva tu mardayet 
palāṣṭamānaṃ tālasya cāṣṭamāṃśaṃ tu kārayet // YRps_6.6

bījānyeraṇḍajānyeva kṣiptvā caikatra mardayet 
yavābhā guṭikā kāryā śuṣkā kupyāṃ nidhāya ca // YRps_6.7

vālukāyaṃtramadhye tu vahniṃ dvādaśayāmakam 
svāṃgaśītaṃ samuttārya ūrdhvagaṃ satvamāharet // YRps_6.8

pāṣāṇadhātusattvānāṃ prakārāḥ santyanekaśaḥ 
yāni kāryakarāṇyeva satvāni kathitāni vai // YRps_6.9

vātaśleṣmaharaṃ raktabhūtanut puṣpahṛt striyāḥ 
susnigdhamuṣṇakaṭukaṃ dīpanaṃ kuṣṭhahāri tat // YRps_6.10

saurāṣṭradeśe saṃjātā khanijā tuvarī matā 
yā lepitā śvetavastre raṅgabandhakarī hi sā // YRps_6.11

phullikā khaṭikā tadvat dviprakārā praśasyate 
kiṃcitpītā ca susnigdhā garadoṣavināśinī // YRps_6.12

śvetavarṇāparā sāmlā phullikā lohamāraṇī 
kaṣāyā madhurā kāṃkṣī kaṭukā viṣanāśinī // YRps_6.13

vraṇaghnī kaphahā caiva netravyādhitridoṣahā 
kuṣṭharogaharā sā tu pārade bījadhāriṇī // YRps_6.14

dhānyāmle tuvarī kṣiptā śudhyati tridinena vai 
kṣārairamlaiśca mṛditā dhmātā satvaṃ vimuñcati 
tatsatvaṃ dhātuvādārthe auṣadhe nopapadyate // YRps_6.15

manaḥśilā triprakārā śyāmā raktā ca khaṇḍikā 
śyāmā raktā miśravarṇā bhārāḍhyā śyāmikā bhavet // YRps_6.16

kaṇavīrā suraktāṅgī tāmrābhā saiva śasyate 
cūrṇitā yāti raktāṅgī guruḥ snigdhā ca khaṇḍikā // YRps_6.17

sarvāḥ kunaṭyaḥ kathitāḥ pūrvaṃ pūrvaṃ guṇottarāḥ 
munipatrarasenāpi śṛṅgaverarasena vā // YRps_6.18

bhāvitā saptavāreṇa viśudhyati na saṃśayaḥ 
sarpiṣā ca guḍenātha kiṭṭaguggulunātha vā // YRps_6.19

dhmātā tu koṣṭhikāyantre muñcet sattvaṃ na saṃśayaḥ // YRps_6.20

rasāyanavarā sarvā vātaśleṣmavināśinī 
satvādhikā viṣaghnī ca bhūtakaṇḍūkṣayāpahā 
agnimāṃdyaṃ praśamayet koṣṭharoganibarhiṇī // YRps_6.21

sauvīraṃ ca rasāṃjanaṃ nigaditaṃ srotoṃjanaṃ caiva hi tadvat puṣpamathāñjanaṃ tadanu cennīlāṃjanaṃ kathyate 
pañcānāmapi nāmavarṇaguṇavadrūpāṇi samyagvidhau kathyante'tra mayāpi śodhanam idaṃ satvaṃ mṛtiścocyate // YRps_6.22

sauvīrākhyaṃ cāṃjanaṃ dhūmavarṇaṃ pittāsraghnaṃ chardihidhmāvraṇaghnam /
netravyādhau śodhane ropaṇe ca śreṣṭhaṃ proktaṃ karṇarogapraśāṃtyai // YRps_6.23*

pītābhaṃ viṣaraktadoṣaśamanaṃ saśvāsahidhmāpahaṃ varṇyaṃ vātavināśanaṃ kṛmiharaṃ dārvyudbhavaṃ śobhanam 
snigdhaṃ svādu kaṣāyakaṃ viṣavamīpittāsranullekhanaṃ netryaṃ hidhmarujāpahaṃ nigaditaṃ srotoṃjanaṃ sarvadā // YRps_6.24

sitaṃ snigdhaṃ himaṃ caiva netrarogaviṣāpaham 
jvaraghnam atihidhmāghnaṃ puṣpāṃjanamihoditam // YRps_6.25

rasāyanaṃ suvarṇaghnaṃ guru snigdhaṃ tridoṣahā 
nīlāṃjanaṃ ca kathitaṃ lohamārdavakārakam // YRps_6.26

bhṛṃgarājarasenaiva sarvāṇyevāṃjanāni hi 
viśudhyantīha satataṃ satyaṃ guruvaco yathā 
śilāyāḥ satvavat sattvam añjanānāṃ ca pātayet // YRps_6.27

gaṃdhakasya caturbhedā lakṣitāḥ pūrvasūribhiḥ 
śvetaḥ pītastathā raktaḥ kṛṣṇaśceti caturvidhaḥ // YRps_6.28

śvetastu khaṭikākāro lepanāllohamāraṇam 
jāyate nātra saṃdeho hy anubhūtaṃ mayā khalu // YRps_6.29

pītavarṇo bhavedyastu sa cokto'malasārakaḥ 
rase rasāyane śreṣṭhaḥ śukapicchaḥ sa kathyate // YRps_6.30

lākṣārasanibho raktaḥ śukatuṇḍaḥ sa kathyate 
dhātūnāṃ raṃjanaṃ kuryād rasabandhaṃ karotyalam // YRps_6.31

yaḥ kṛṣṇavarṇaḥ sa tu durlabho'sti nāśaṃ karotīha jarāpamṛtyoḥ 
saṃsevanādvajrasamaṃ śarīraṃ bhavetsukāntaṃ hi nirāmayaṃ ca // YRps_6.32

ghaṭīmadhye payaḥ kṣiptvā mukhe vastraṃ prabandhayet 
vastropari baleścūrṇaṃ mukhaṃ ruddhvā śarāvataḥ // YRps_6.33

bhūmau nidhāya tatpātraṃ puṭaṃ dadyātprayatnataḥ 
viṃśatyupalakaiścaiva svāṃgaśītaṃ samuddharet // YRps_6.34

anenaiva prakāreṇa svāṃgaśītaṃ punaḥ punaḥ 
evaṃ saṃśodhito gandhaḥ sarvakāryakaro bhavet // YRps_6.35

vipāke madhuro gandhapāṣāṇastu rasāyanaḥ 
visarpakaṇḍukuṣṭhasya śamano dīpanastathā // YRps_6.36

āmājīrṇapraśamano viṣahā rasaśoṣaṇaḥ 
sūtasya vīryadaḥ sākṣāt pārvatīpuṣpasaṃbhavaḥ // YRps_6.37

kṛmirogaharaḥ samyak sūtaṃ mūrchayati dhruvam 
sevito balirājñā yaḥ prabhūtabalahetave // YRps_6.38

tasmādbalivasetyukto gaṃdhako'timanoharaḥ 
śukapicchastu maricasamāṃśena tu kalkitaḥ // YRps_6.39

triphalā ṣaḍguṇā kāryā mardayetkṛtamālakaiḥ 
mūladravaistataḥ pīto hanti kuṣṭhānyanekaśaḥ // YRps_6.40

tanmūlasalile ghṛṣṭaṃ vapustenātha lepitam 
kuṣṭhānyeva nihantyāśu sadyaḥ pratyayakārakam // YRps_6.41

saṃśuddhagaṃdhakaṃ caiva tailena saha peṣayet 
apāmārgakṣāratoyais tailena maricena ca // YRps_6.42

vilipya sakalaṃ dehaṃ tiṣṭhetsūryātapeṣu ca 
bhojayettakrabhaktaṃ ca tṛtīye prahare khalu // YRps_6.43

vahninā svedayedrātrau prātarutthāya mardayet 
mahiṣasya purīṣeṇa snāyācchītena vāriṇā // YRps_6.44

snānaṃ kuryāduṣasyevaṃ kaṇḍūḥ pāmā ca naśyati 
dṛṣṭapratyayayogo'yaṃ kathito'tra mayā khalu 
nāśayeccirakālotthāḥ kuṣṭhapāmāvicarcikāḥ // YRps_6.45

kalāṃśavyoṣasaṃyuktaṃ śuddhagandhakacūrṇakam 
vastre vitastimātre tu gaṃdhacūrṇaṃ satailakam // YRps_6.46

vilipya veṣṭayitvā ca vartiṃ sūtreṇa veṣṭayet 
dhṛtvā saṃdaṃśato vartimadhyaṃ prajvālayecca tām // YRps_6.47

vidrutaḥ patate gaṃdho binduśaḥ kācabhājane 
tāṃ drutiṃ prakṣipetpattre nāgavallyāstribindukām // YRps_6.48

rasaṃ vallamitaṃ tatra dattvāṅgulyā vimardayet 
tatsarvaṃ bhakṣayetpaścād godugdhaṃ cānu sampibet // YRps_6.49

kāmasya dīptiṃ kurute kṣayapāṇḍuvināśanam 
grahaṇīṃ nāśayed duṣṭāṃ śūlārtiśvāsakāsakam // YRps_6.50

āmājīrṇaṃ praśamayel laghutvaṃ ca prajāyate 
gaṃdhakasya guṇānvaktuṃ śaktaḥ kaḥ śaṃbhunā vinā // YRps_6.51

parvate himasamīpavartini jāyate'tiruciraṃ kaṅkuṣṭhakam 
ekameva nalikābhidhānakaṃ reṇukaṃ tadanu cāparaṃ bhavet // YRps_6.52

pītavarṇamasṛṇaṃ ca vai guru snigdham uttamataraṃ pravakṣyate 
śyāmapītamatihīnasattvakaṃ reṇukaṃ hi kathitaṃ dvitīyakam // YRps_6.53

vadanti kaṃkuṣṭhamathāpare hi sadyaḥ prasūtasya ca dantinaḥ śakṛt /
tat kṛṣṇapītaṃ bhavatīva recanaṃ tṛtīyamāhurvibudhā bhiṣagvarāḥ // YRps_6.54*

caturthakaṅkuṣṭhamihaiva vājināṃ nālaṃ hi kecitpravadanti tajjñāḥ 
yaddhastijaṃ śvetamathātipītaṃ virecanaṃ tatprakaroti śīghram // YRps_6.55

rasāyane śreṣṭhataraṃ rase ca satvena yuktaṃ khalu gauravānvitam 
śuṃṭhyambhasā bhāvitameva śuddhiṃ kaṃkuṣṭhamāyāti hi satyamuktam // YRps_6.56

kaṅkuṣṭhakaṃ tiktakaṭūṣṇavīryaṃ viśeṣato recanakaṃ karoti 
gudārtigulmavraṇaśūlahṛtparaṃ pracakṣate śāstravidaḥ purāṇāḥ // YRps_6.57

sattvākṛṣṭirna ca proktā yasmātsatvamayaṃ hi tat 
yavamātraṃ bhajedenaṃ virekārthaṃ na saṃśayaḥ // YRps_6.58

kṣaṇādāmajvaraṃ hanti jāte sati virecane 
tāṃbūlena samaṃ caivaṃ bhakṣitaṃ sārayed dhruvam // YRps_6.59

babbūlamūlikākvāthaṃ saubhāgyājājisaṃyutam 
bhūyo bhūyaḥ pibeddhīmān viṣaṃ kaṃkuṣṭhajaṃ jayet // YRps_6.60

kāsīsaṃ prathamaṃ hi saikatamidaṃ puṣpākhyamanyattathā kṣārāmlaṃ guru dhūmravarṇaviṣahṛt vīryoṣṇakaṃ rāgadam 
śvitraghnaṃ mukhakeśaraṃjanakaraṃ tatsaikataṃ pūrvakaṃ puṣpākhyaṃ hyaparaṃ guṇaiśca sahitaṃ sevyaṃ sadā rogahṛt // YRps_6.62

puṣpābhidhaṃ ca kāsīsaṃ prasiddhaṃ netrarogahā 
soṣṇavīryaṃ kaṣāyāmlaṃ viṣaghnaṃ śleṣmanāśanam 
vraṇahṛt kṣayarogaghnaṃ paṭarañjanakaṃ param // YRps_6.63

bhṛṃgarājarase svinnaṃ nirmalaṃ hi prajāyate 
saurāṣṭrīsatvavat sattvam etasyāpi samāharet // YRps_6.64

kāsīsaṃ bhasma kāṃtasya cobhayaṃ samabhāgikam 
varāviḍaṅgasaṃyuktaṃ ghṛtakṣaudraplutaṃ prage // YRps_6.65

bhakṣitaṃ hanti vegena pāṇḍuyakṣmāṇameva ca 
plīhaṃ gulmaṃ gude śūlaṃ mūtrakṛcchrāṇyaśeṣataḥ // YRps_6.66

sevitaṃ sarvarogaghnaṃ rasāyanavidhānataḥ 
agnisaṃdhukṣaṇaṃ kuryāt valīpalitanāśanam 
āmājīrṇabhavān rogān nihantyeva na saṃśayaḥ // YRps_6.67

uddiṣṭaṃ navasārākhyaṃ lavaṇaṃ cullikābhidham 
lohadrāvaṇakaṃ proktaṃ rasajāraṇakaṃ tathā // YRps_6.68

vahniṃ ca dīpayatyāśu gulmaplīhāmayāpaham 
māṃsādijāraṇaṃ samyak bhuktapākaṃ karoti tat // YRps_6.69

pītā varāṭikā yā tu sārdhaniṣkapramāṇikā 
śreṣṭhā saiva budhaiḥ proktā ṭaṅkabhārā hi madhyamā // YRps_6.70

pādonaṭaṅkabhārā yā kathyate sā kaniṣṭhikā // YRps_6.71

rase rasāyane proktā pariṇāmādiśūlanut 
grahaṇīkṣayarogaghnī vīryoṣṇā dīpanī matā // YRps_6.72

vṛṣyā doṣaharī netryā kaphavātavināśinī 
rasendrajāraṇe śastā biḍamadhye sadā hitā // YRps_6.73

sthūlā varāṭikā proktā guruśca śleṣmapittahā 
sveditā hyāranālena yāmācchuddhimavāpnuyāt // YRps_6.74

daradaḥ śukatuṇḍākhyo haṃsapākastathāparaḥ 
carmāraḥ prathamaḥ prokto hīnasatvaḥ sa ucyate // YRps_6.75

pravālābhaḥ śalākāḍhyaḥ uttamo haṃsapākakaḥ 
dīpanaḥ sarvadoṣaghno hiṃgulo'tirasāyanaḥ // YRps_6.76

sarvarogaharaḥ sākṣāt drāvaṇe saṃpraśasyate 
yathā ṣaḍguṇagaṃdhena jāritarasarājakaḥ // YRps_6.77

daradākarṣitaḥ sūto guṇairevaṃvidho bhavet 
kuṣmāṇḍakhaṇḍamadhye tu svedito lakucāmbunā 
sakṛt saṃjāyate śuddhaḥ sarvakāryeṣu yojayet // YRps_6.78

pāṣāṇagairikaṃ caikaṃ dvitīyaṃ svarṇagairikam 
pāṣāṇagairikaṃ proktaṃ kaṭhinaṃ tāmravarṇakam // YRps_6.79

atyantaśoṇitaṃ snigdhaṃ masṛṇaṃ svarṇagairikam 
svādu tiktaṃ himaṃ netryaṃ kaṣāyaṃ raktapittanut // YRps_6.80

hikkāvamiviṣaghnaṃ ca raktaghnaṃ svarṇagairikam 
pāṣāṇagairikaṃ cānyat pūrvasmādalpakaṃ guṇaiḥ // YRps_6.81

gairikaṃ tu gavāṃ dugdhair bhāvitaṃ śuddhimṛcchati 
gairikaṃ satvarūpaṃ hi nandinā parikīrtitam // YRps_6.82

samudreṇāgninakrasya jarāyur bahirujjhitaḥ 
ravitāpena saṃśuṣkaḥ so'gnijāra iti smṛtaḥ // YRps_6.83

tridoṣaśamano grāhī dhanurvātaharaḥ paraḥ 
vardhano rasavīryasya jāraṇaḥ paramaḥ smṛtaḥ // YRps_6.84

mahāgirau śilāntastho raktavarṇacyuto rasaḥ 
sūryātapena saṃśuṣko girisindūrasaṃjñitaḥ // YRps_6.85

rasabaṃdhakaro bhedī tridoṣaśamanastathā 
dehalohakaro netryo girisindūra īritaḥ // YRps_6.86

bhavedgurjarake deśe sadalaṃ pītavarṇakam 
arbudasya gireḥ pārśve nāmnā vodāraśṛṅgakam // YRps_6.87

nāgasatvaṃ liṃgadoṣaharaṃ śleṣmavikāranut 
rasabandhakaraṃ samyak śmaśrurañjanakaṃ param // YRps_6.88

sādhāraṇarasāḥ sarve bījapūrarasena vai 
trivāraṃ bhāvitāḥ śuṣkā jāyante doṣavarjitāḥ // YRps_6.89

biḍaṃ hi kathyate tadvat sarvadoṣaharaṃ param // YRps_6.90


yrps, adhyāya 7

māṇikyaṃ mauktikaṃ caiva vidrumaṃ tārkṣyaṃ puṣpakam 
vajraṃ nīlaṃ ca gomedaṃ vaiḍūryaṃ ca krameṇa hi // YRps_7.1

sujātiguṇasampannaṃ ratnaṃ sarvārthasiddhidam 
dāne rasāyane caiva dhāraṇe devatārcane // YRps_7.2

padmarāgābhidhaṃ śreṣṭhaṃ prathamaṃ tadudīritam 
dvitīyaṃ nīlagandhi syād ghanaṃ raktaṃ suśobhanam // YRps_7.3

mahacca kamalacchāyaṃ snigdhaṃ svacchaṃ guru sphuṭam 
samaṃ vṛttāyataṃ gātre māṇikyaṃ cottamaṃ matam // YRps_7.4

gaṃgodakasamudbhūtaṃ nīlagarbhāruṇacchavi 
māṇikyaṃ pūrvavacchāyaṃ nīlagandhi taducyate // YRps_7.5

māṇikyaṃ cāṣṭadhā neṣṭaṃ sacchidraṃ malinaṃ laghu 
karkaśaṃ cipiṭaṃ vakraṃ sūkṣmaṃ cāviśadaṃ tathā // YRps_7.6

saṃdīpanaṃ vṛṣyatamaṃ hi rūkṣaṃ vātāpahaṃ karmarujāpahaṃ ca 
bhūtādidoṣatrayanāśanaṃ paraṃ rājñāṃ sadā yogyatamaṃ praśastam // YRps_7.7

hlādi śvetaṃ raśmimannirmalaṃ ca vṛttaṃ khyātaṃ mauktikaṃ toyabhāsam 
snigdhaṃ taulye gauravaṃ cenmahattal liṃgairetair lakṣitaṃ tacca śuddham // YRps_7.8

rūkṣāṅgaṃ cenniṣprabhaṃ śyāvatāmraṃ cārdhaṃ śubhraṃ graṃthilaṃ mauktikaṃ ca 
kṣārābhāsaṃ vaikaṭaṃ yugmakaṃ ca doṣairyuktaṃ sarvathā tyājyamebhiḥ // YRps_7.9

kāsaṃ śvāsaṃ vahnimāṃdyaṃ kṣayaṃ ca hanyād vṛṣyaṃ bṛṃhaṇaṃ pittahāri 
dāhaśleṣmonmādavātādirogān hanyādevaṃ sevitaṃ sarvakāle // YRps_7.10

snigdhaṃ sthūlaṃ pakvabimbīphalābhaṃ vṛttaṃ dīrghaṃ nirvraṇaṃ cāpyadīrgham 
khyātaṃ sadbhiḥ saptadhā vidrumaṃ ca doṣairmuktaṃ sarvakāryeṣu śastam // YRps_7.11

rūkṣaṃ śvetaṃ savraṇaṃ dhūsaraṃ ca nirbhāraṃ cecchulbavarṇaṃ pravālam 
doṣairyuktaṃ koṭarairāvṛtaṃ ca neṣṭaṃ sadbhir bhakṣaṇe dhāraṇe ca // YRps_7.12

pittāsraghnaṃ śvāsakāsādirogān hanyād evaṃ durnivāraṃ viṣaṃ ca 
bhūtonmādān netrarogān nihanyāt sadyaḥ kuryāddīpanaṃ pācanaṃ ca // YRps_7.13

tārkṣyaṃ snigdhaṃ bhāsuraṃ śaṣpavarṇaṃ gātraiḥ śuddhaṃ bhāravadraśmiyuktam 
ete proktā saptasaṃkhyā guṇā vai dāne śastaṃ bhakṣaṇe dhāraṇe ca // YRps_7.14

nīlaṃ śvetaṃ karkaśaṃ śyāvarūkṣaṃ vakraṃ kṛṣṇaṃ cippaṭaṃ bhārahīnam 
duṣṭaṃ tārkṣyaṃ cauṣadhenopayojyaṃ kāsaṃ śvāsaṃ sannipātāgnimāṃdyam // YRps_7.15

śophaṃ śūlaṃ jūrtirogaṃ viṣaṃ ca durnāmānaṃ pāṇḍurogaṃ nihanyāt // YRps_7.16

svacchaṃ sthūlaṃ puṣparāgaṃ guru syāt snigdhaṃ varṇe karṇikāraprasūnam 
taccāvakraṃ masṛṇaṃ komalaṃ ca liṃgairetaiḥ śobhanaṃ puṣparāgam // YRps_7.17

rūkṣaṃ pītaṃ karkaśaṃ śyāmalaṃ ca pāṇḍu syādvā kāpilaṃ toyahīnam 
doṣairyuktaṃ niṣprabhaṃ puṣparāgaṃ no sevyaṃ tannaiva deyaṃ dvijebhyaḥ // YRps_7.18

kuṣṭhaṃ chardiṃ śleṣmavātau nihanti maṃdāgnīnāmetadeva praśastam 
dāhe kṛcchre dīpanaṃ pācanaṃ ca tasmātsevyaṃ sarvakālaṃ manuṣyaiḥ // YRps_7.19

sarveṣu ratneṣu sadā variṣṭhaṃ mūlyairgariṣṭhaṃ vividhaṃ hi vajram 
naraśca nārī ca tathā tṛtīyaṃ teṣāṃ guṇānvacmi samāsato hi // YRps_7.20

pūrvaṃ pūrvaṃ śreṣṭhametatpradiṣṭaṃ dravyād vīryāt pākataśca prabhāvāt 
teṣāṃ varṇā jātayaśca prabhedāḥ kathyante'ṣṭau śāstrataścāpakarṣāt // YRps_7.21

śvetādikaṃ varṇacatuṣṭayaṃ hi sarveṣu ratneṣu ca kathyate budhaiḥ /
syurbrāhmaṇakṣatriyavaiśyaśūdrāste jātayo vai kramaśaśca varṇāḥ // YRps_7.22*

puṃvajraṃ yatprocyate cāṣṭadhāraṃ ṣaṭkoṇaṃ ced indracāpena tulyam 
aṣṭau cetsyuḥ phālakā bhāsuraṃ vai pūrvaṃ śreṣṭhaṃ sarvadoṣāpahaṃ syāt // YRps_7.23

strīvajraṃ cettādṛśaṃ vartulaṃ hi kiṃciccaivaṃ cippaṭaṃ karkaśaṃ ca 
koṇāgraṃ vai kuṇṭhitaṃ vartulaṃ ca kiṃciddhīnaṃ procyate tattṛtīyam // YRps_7.24

strī pumān no strī pumān yacca vajraṃ yojyaṃ tacca strīṣu puṃsveva ṣaṇḍhe 
vyatyāsādvai naiva dattaṃ phalaṃ tad dadyād vajraṃ vā vinā tatpumāṃsam // YRps_7.25

varṇe'pyevaṃ yasya varṇasya vajraṃ tattadvarṇe śobhanīyaṃ pradiṣṭam 
nyāyaścāyaṃ bhairaveṇa pradiṣṭaḥ sarveṣveva ratnavargeṣu samyak // YRps_7.26

yāmāvadhi sveditameva vajraṃ śuddhiṃ prayātīha kulatthatoye 
siddhaṃ tathā kodravaje śṛte vā vajraṃ viśudhyeddhi viniścitena // YRps_7.27

subhāvitaṃ matkuṇaśoṇitena vajraṃ caturvāraviśoṣitaṃ ca 
chucchuṃdarīsthaṃ hi vipācitaṃ puṭe puṭedvarāheṇa ca triṃśadevam // YRps_7.28

dhmātaṃ punardhmāya śataṃ hi vārān kvāthe kulatthasya hi nikṣipecca /
saṃpeṣayettaṃ hi śilātalena manaḥśilābhiḥ saha kārayedvaṭīm // YRps_7.29*

kṣiptvā nirundhyāpi ca mūṣikāyāṃ puṭānyathāṣṭau ca vanopalairdadet /
vārān śataṃ cāpi tato dhamettaṃ saṃmarditaṃ śodhitapāradena // YRps_7.30*

vajrāṇi sarvāṇi mṛtībhavanti tadbhasmakaṃ vāritaraṃ bhavecca /
śrīsomadevena ca satyavācā vajrasya mṛtyuḥ kathito hi samyak // YRps_7.31*

kāsamardarasapūrṇalohaje matkuṇasya rudhirair vilepitam /
sveditaṃ ca bhiduraṃ hi saptabhirvāsaraiḥ pariniṣecya mūtrake // YRps_7.32*

dhmāpitaṃ hi khalu vajrasaṃjñakaṃ mārayediti vadanti tadvidaḥ /
nīlajvālāvīrudhaḥ kandakeṣu ghṛṣṭaṃ gharme śoṣitaṃ bhasmabhāvam // YRps_7.33*

vajraṃ yāti svairavahnipradānāt piṣṭaiścāpi kṣoṇināgaiḥ praliptam 
viṃśadvārān saṃpuṭecca prayatnād āraṇyairvā gomayaistaddhaṭhāgnau 
vajraṃ caivaṃ bhasmasādvīryayuktaṃ sarvasminvai yojanīyaṃ rasādau // YRps_7.34

āyuḥpradaṃ vṛṣyatamaṃ pradiṣṭaṃ doṣatrayonmūlanakaṃ tathaiva 
rasendrakasyāpi hi baṃdhakṛtsadā sudhāsamaṃ cāpamṛtiṃ ca hanyāt // YRps_7.35

bhūnāgasatvena samaṃ vimardya vajrasya bhūtiṃ ca samānahemnā 
dhmātaṃ rasādāvapi yojanīyaṃ rasāyanaṃ tadbhavatīha samyak // YRps_7.36

bhāgāstrayaścaiva hi sūtakasya bhāgaṃ vimardyātha mṛtaṃ hi vajram 
vajrasya bhūtiḥ kila poṭalīkṛtā mukhe dhṛtā dārḍhyakarī dvijānām // YRps_7.37

vajrabhasma kila bhāgatriṃśakaṃ svarṇameva kathitaṃ kalāṃśakam 
aṣṭabhāgamiha tārakaṃ kuru sūtamatra samabhāgakaṃ sadā // YRps_7.38

abhrasatvabhasitaṃ samāṃśakaṃ turyabhāgamiha tāpyakaṃ bhavet 
vaikrāṃtabhasmātra tathāṣṭabhāgakaṃ ṣaḍeva bhāgā hi balervidheyāḥ // YRps_7.39

ṣāḍguṇyasaṃsiddhim upaiti sarvadā sarvārthasaṃsiddhimupaiti sevite // YRps_7.40

indranīlamatha vārinīlakaṃ śvaityagarbhitamathāpi nīlakam 
kathyate hi laghu vārinīlakaṃ tucchameva kathitaṃ bhiṣagvaraiḥ 
kāntyā yuktaṃ kārṣṇyagarbhaṃ ca nīlaṃ taccāpyuktaṃ śakranīlābhidhānam // YRps_7.41

ekacchāyaṃ snigdhavarṇaṃ guru syāt svacchaṃ madhye collasatkāṃtiyuktam 
nīlaṃ proktaṃ piṇḍitaṃ saptasaṃjñair etair liṅgair lakṣitaṃ cottamaṃ hi // YRps_7.42

nirbhāraṃ cetkomalaṃ cāsragandhi rūkṣaṃ varṇe sūkṣmakaṃ cippiṭaṃ ca 
proktaṃ vai tadvārinīlaṃ bhiṣagbhir etairliṃgaiḥ saptabhiḥ kṣepaṇīyam // YRps_7.43

saṃdīpanaṃ śvāsaharaṃ ca vṛṣyaṃ doṣatrayonmūlanakaṃ viṣaghnam 
durnāmapāṃḍughnamatīva balyaṃ jūrtiṃ jayennīlamidaṃ praśastam // YRps_7.44

gomedakaṃ ratnavaraṃ praśastaṃ gomedavad rāgayutaṃ pracakṣate 
susvacchagomūtrasamānavarṇaṃ gomedakaṃ śuddhamihocyate khalu // YRps_7.45

dīptaṃ snigdhaṃ nirdalaṃ masṛṇaṃ vai mūtracchāyaṃ svacchametatsamaṃ ca 
ebhir liṅgairlakṣitaṃ vai garīyaḥ sarvāsvetadyojanīyaṃ kriyāsu // YRps_7.46

vicchāyaṃ vā cippiṭaṃ niṣprabhaṃ ca rūkṣaṃ cālpaṃ cāvṛtaṃ pāṭalena 
nirbhāraṃ vā pītakācābhayuktaṃ gomedaṃ cedīdṛśaṃ no variṣṭham // YRps_7.47

gomedakaṃ pittaharaṃ pradiṣṭaṃ pāṇḍukṣayaghnaṃ kaphanāśanaṃ ca 
saṃdīpanaṃ pācanameva rucyam atyaṃtabuddhipravibodhanaṃ ca // YRps_7.48

svacchaṃ samaṃ cāpi viḍūryakaṃ hi śyāmābhaśubhraṃ ca guru sphuṭaṃ vā 
yajñopavītopamaśuddhareṣās tisraśca saṃdarśayatīha śubhrāḥ // YRps_7.49

karkaśaṃ ca laghu cippaṭaṃ sadā śyāmatoyamiva dṛśyate chaviḥ 
raktagarbhasamamuttarīyakaṃ naiva śobhanamidaṃ viḍūryakam // YRps_7.50

raktapittaśamanaṃ viḍūryakaṃ buddhivardhanakaraṃ ca dīpanam 
pittarogamalamocanaṃ sadā dhārayecca matimān sukhāvaham // YRps_7.51

gharṣaśca biṃduśca tathaiva reṣā trāsaśca pānīyakṛtā sagarbhatā 
sarveṣu ratneṣu ca pañcadoṣāḥ sādhāraṇāste kathitā munīndraiḥ // YRps_7.52

ye kṣetratoyaprabhavāśca doṣāḥ sarveṣu ratneṣu galanti samyak // YRps_7.53

teṣāṃ ca śuddhiṃ śṛṇu bhairavoktāṃ yathā hi doṣasya vināśanaṃ syāt 
amlena vai śudhyati māṇikyākhyaṃ jayantikāyāḥ svarasena mauktikam // YRps_7.54

kṣāreṇa sarveṇa hi vidrumaṃ ca godugdhatas tārkṣyamupaiti śuddhim 
dhānyasyāmlaiḥ puṣparāgasya śuddhiṃ kaulatthe vai kvāthyamānaṃ hi vajram // YRps_7.55

nīlaṃ nīlīpatrajātai rasaiśca gomedaṃ vai rocanāyā rasena 
vaiḍūryaṃ ceduttamākvāthayuktaṃ yāmaikaikaṃ sveditaṃ śuddhimeti // YRps_7.56

tālagaṃdhakaśilāsamanvitaṃ mardayellakucavāriṇā khalu 
vajravarjyamapi cāṣṭabhiḥ puṭai ratnabhasma bhavatīti niścitam // YRps_7.57

rāmaṭhaṃ lavaṇapaṃcakaṃ sadā kṣārayugmamapi cetsupeṣitam 
cūlikālavaṇamamlavetasaṃ pakvakumbhikaphalaṃ tathaiva ca // YRps_7.58

citramūlakarudantike śubhā jambukī jalayutā dravantikā 
arkadugdhasamasaudhadugdhakaṃ sarvameva mṛditaṃ śilātale // YRps_7.59

golamasya ca vidhāya nikṣiped ratnajātiṣu varāṇi peṣayet 
bhūrjapatramabhiveṣṭya golake golakopari niveṣṭya mūtrataḥ // YRps_7.60

vastreṇa saṃveṣṭya tataḥ prayatnād dolākhyayaṃtre'tha niveśya golakam /
sarvāmlayukte tuṣavāripūrite pātraṃ dṛḍhe mṛṇmayasaṃjñake hi // YRps_7.61*

dinatrayaṃ svedanakaṃ vidheyam āhṛtya tasmādvaragolakaṃ hi 
saṃkṣālayeccāmlajalena cāpi saṃjāyate ratnabhavā drutiśca // YRps_7.62

varṇena sā ratnanibhā ca kāntyā laghvī bhaveddehakarī ca samyak 
lohasya vedhaṃ prakaroti samyak sūtena samyaṅmilanaṃ prayāti // YRps_7.63

tadā bhaveyuḥ khalu siddhatā yadā hiṃgvādivargeṇa milanti samyak 
yāmadvayaṃ kāṃsyavimarditā vai cātiprayatnena tu vaidyavaryaiḥ // YRps_7.64

kasyāpi nuḥ sidhyati vai drutiśca yadā prasannaḥ khalu pārvatīśaḥ 
na syādyāvad bhairavasya prasādas tāvatsūte bandhanaṃ durlabhaṃ hi 
tāsāṃ madhye durlabhābhradrutiśca svalpaṃ bhāgyaṃ bhūridaurbhāgyabhājām // YRps_7.65

ratnānāṃ kramato guṇāśca kathitāstacchodhanaṃ māraṇaṃ tebhyaścaiva hi satvapātanamatho samyagdruteḥ pātanam 
sarveṣāṃ hi parīkṣaṇaṃ ca drutayaḥ sammelanaṃ vai rase adhyāye'tra nidarśitāni sakalānyevaṃ hi karmāṇi vai // YRps_7.66


yrps, adhyāya 8

bhavati gadagaṇānāṃ nāśanaṃ yena sadyo vividharasavidhānaṃ kathyate 'traiva samyak 
rasanigamasudhābdhau mathyamāne mayaiva gaṇitarasaśatānāṃ saṃgrahaḥ procyate vai // YRps_8.1

sukhaṇḍitaṃ hāriṇajaṃ viṣāṇaṃ rasena pācyaṃ jalajaṃbukasya 
ruddhvātha bhāṇḍe vipacecca cullyāṃ yāmadvayaṃ śītagataṃ samuddharet // YRps_8.2

tato'ṣṭabhāgaṃ trikaṭuṃ niyojya niṣkapramāṇaṃ ca bhajetprabhāte 
taṃ nāgavallīdalajena sārdhaṃ nihanti vātodbhavakaṃ jvaraṃ ca // YRps_8.3

sūtagaṃdhaviṣakāravīkaṇādantibījamiti vardhitaiḥ kramāt 
marditaiśca daśaniṃbukadravai raktikārdhatulitā vaṭī kṛtā 
bhakṣitā jvaragaṇān nihantyayaṃ recano jvaraharo'yam aṅkuśaḥ // YRps_8.4

eka eva kathitastu so'malaḥ svedito'pi saha cūrṇajalena /
yāmapūrvamapi raktikāmito bhakṣitaḥ sakalaśītajūrtihṛt // YRps_8.5*

pāradaṃ rasakagaṃdhatālakaṃ tutthaṭaṃkaṇayutaṃ suśodhitam 
mardayecca samamātramekataḥ kāravellajarasairdinaṃ tathā // YRps_8.6

lepayecca ravibhājanodare cāṃgulārdhamapi mānameva hi 
tāmrabhājanamukhaṃ nirudhya vai taṃ pacetsikatayaṃtramadhyataḥ // YRps_8.7

dhānyakānyupari muñcitāni cet saṃsphuṭanti yadi śuddhamucyate 
jāyate'tiruciro jvarārikaḥ sevito jvaragaṇāpahārakaḥ // YRps_8.8

māṣamātramuṣaṇaiḥ samaiḥ sadā parṇakhaṇḍasahitaiśca bhakṣitaḥ 
nāśayeddhi viṣamodbhavān jvarān andhakāramiva bhāskarodayaḥ // YRps_8.9

tālatāmrarasagaṃdhatutthakān śāṇamātratulitān samastakān 
niṣkamātrarucirāṃ manaḥśilāṃ mardayet triphalakāmbubhirdṛḍham // YRps_8.10

golamasya ca vidhāya saṃpuṭe pācayecca puṭapākayogataḥ 
arkavajripayasā subhāvayet saptavāramatha dantikāśṛtaiḥ // YRps_8.11

māṣamātrarasa eṣa bhakṣitaḥ śāṇamānamaricairyuto yadā 
sārdhaniṣkakaguḍena yojitaḥ saurasairdvidaśapatrakairyutaḥ // YRps_8.12

śītapūrvamatha dāhapūrvakaṃ dvyāhikaṃ ca sakalān jvarānapi 
nāśayeddhi taruṇajvarārikaḥ sarvadoṣaśamanaḥ sukhāvahaḥ // YRps_8.13

bhāgaikaḥ syātpāradaḥ śodhitaśca elīyaḥ syātpippalī śreyasī ca 
ākallo vai gaṃdhakaḥ sārṣapeṇa tailenātho śodhito buddhimadbhiḥ // YRps_8.14

turyānbhāgānindravallīphalānāṃ kṛtvā cūrṇaṃ śoṣayetsūryatāpe 
cūrṇaṃ caitad bhāvayettadrasena māṣaistulyāṃ kārayettadvaṭīṃ ca // YRps_8.15

dattvā caikāṃ jātasadyojvarāya chinnāṅgāyāḥ kvāthapānaṃ vidheyam 
doṣodbhūtaṃ sannipātodbhavāṃ ca jūrtiṃ samyaṅ nāśayatyāśu tīvrām // YRps_8.16

śuddhaḥ sūto gaṃdhako vatsanābhaḥ pratyekaṃ vai śāṇamātrā vidheyā 
dhūrtādbījaṃ kārayedvai triśaṇaṃ sarvebhyo vai dvaiguṇā hemadugdhā // YRps_8.17

sūkṣmaṃ cūrṇaṃ kārayettatprayatnād deyaṃ guṃjāyugmamānaṃ ca samyak 
khādedārdraṃ cānupāne jvarārtaḥ sadyo hanyātsarvadoṣotthajūrtim // YRps_8.18

sūtaṃ gaṃdhaṃ hiṅgulaṃ daṃtibījaṃ bhāgairvṛddhaṃ kārayecca krameṇa 
cūrṇaṃ kṛtvā marditaṃ daṃtitoyair guṃjāmātro bhakṣitaścejjvarāriḥ // YRps_8.19

ekaṃ bhāgaṃ vatsanābhaṃ ca kuryād dvau bhāgau ceṭ ṭaṅkaṇaṃ daṃtibījam 
trīṇyevaite hiṃgulasyāpi turyaḥ sadyo jūrtiṃ nāśayatyeva sūryaḥ // YRps_8.20

śuddhaṃ sūtaṃ bhāgamekaṃ tu tālād dvau bhāgau cedvedasaṃkhyāḥ śilāyāḥ 
tāmrasyaivaṃ bhāgayugmaṃ prakuryād bhallātaṃ vā vedabhāgaṃ tathaiva // YRps_8.21

arkakṣīrairbhāvayecca trivāraṃ kṛtvā cūrṇaṃ kārayedgolakaṃ tat 
sthālīmadhye sthāpitaṃ tacca golaṃ dattvā mudrāṃ bhasmanā saiṃdhavena // YRps_8.22

dhūmrasyaivaṃ rodhanaṃ ca prakuryāc chāṇairdadyātsvedanaṃ mandavahnau 
paścāttoyenaiva bhāvyaṃ ca cūrṇaṃ golaṃ kṛtvā maṃdavahnau vipācya // YRps_8.23

paścādenaṃ bhakṣayedvai rasendraṃ vallaṃ caikaṃ śarkarācūrṇamiśram // YRps_8.24

tadvatkṛṣṇāmākṣikeṇaiva jūrtiṃ hanyādetatsarvadoṣotthitāṃ vai // YRps_8.25

athātīsāraśamanān rasān saṃkathayāmi vai 
bhakṣitāścaiva ye nityaṃ sadyaḥ pratyayakārakāḥ // YRps_8.26

śuddhaṃ sūtaṃ gaṃdhakaṃ vai samāṃśaṃ citronmattair mardayedvāsaraikam 
cūrṇairetaiḥ śaṃkhamāpūritaṃ vai bhāṇḍe sthāpyaṃ mudritavyaṃ prayatnāt // YRps_8.27

tasyādhastād aṣṭayāmaṃ prakuryād vahniṃ śīte karṣamātraṃ viṣaṃ hi 
dattvā gharme trīṇi cātho puṭāni dadyāttadvat kanyakāyā rasena // YRps_8.28

vallaṃ yojyaṃ jīrakeṇātha bhṛṃgyā kṣaudrairyuktaṃ bhakṣitaṃ saṃgrahaṇyām 
śvāse śūle cānile śleṣmaje vā kāse'rśaḥsu viḍgrahe cātisāre // YRps_8.29

saubhāgyaṃ vai hiṃgulaṃ vatsanābhaṃ mārīcaṃ vai hemabījena yuktam 
kṛtvā cūrṇaṃ sarvametatsamāṃśaṃ jambīrais tanmarditaṃ yāmayugmam 
guṃjāmātrā nirmitā bhakṣitā hi guṭyo hanyuḥ sannipātātisārān // YRps_8.30

jātīpattrī devapuṣpaṃ ca śuṇṭhī kaṅkollaṃ cec caṃdanaṃ kuṃkumaṃ ca 
kṛṣṇāyuktaṃ śuddhamākallakaṃ syāt sarvāṇyevaṃ cūrṇayedvai samāni // YRps_8.31

sūtasyaivaṃ bhasma miśraṃ prakuryād bhāgaṃ caikaṃ miśrayennāgaphenam 
khalve sarvaṃ marditaṃ caikayāmaṃ kāryā golī vallamātrā jalena // YRps_8.32

bhakṣedrātrau pāyayettaṃḍulodaṃ hanyāt sarvān sarvadoṣātisārān // YRps_8.33

mārīcaṃ ceṭ ṭaṃkaṇaṃ hiṃgulaṃ ca gaṃdhāśmā vai pippalī vatsanābham 
dhūrtasyaivaṃ bījakānīha śuddhāny evaṃ kṛtvā tacca cūrṇaṃ vidheyam // YRps_8.34

prātaḥ sāyaṃ bhakṣitaṃ vallamātraṃ jūrtiṃ raktaṃ nāśayeccātisāram 
dadhyannaṃ vā bhojayettakrayuktaṃ hanyād evaṃ cāgnimāndyaṃ sutīvram // YRps_8.35


yrps, adhyāya 9

divyauṣadhīnāṃ nāmāni kathyante'tra mayādhunā 
catuḥṣaṣṭimitāḥ samyagrasabandhakarāḥ śubhāḥ 
somavallī tathā sobhav ṛkṣaṃ somakalā latā // YRps_9.1

bhūpadminī gonasā ced uccaṭā ceśvarī latā 
bhūtakeśī kṛṣṇalatā laśunī ca rudantikā 
vārāhī saptapattrā ca nāginī sarpiṇī tathā // YRps_9.2

chattriṇī caiva gośṛṃgī jyotirnāmnī ca raktikā 
pattravallī kākinī ca cāṇḍālī tāmravallikā // YRps_9.3

pītavallī ca vijayā mahauṣadhyamarī latā 
navanītā rudravallī lambinī bhūmitumbikā // YRps_9.4

gāndharvī vyāghrapādī ca gomārī ca triśūlinī 
tridaṇḍī karasī bhṛṃgavallī camarikā tathā // YRps_9.5

karavallī latā caiva vajrāṅgī ciravallyapi 
rohiṇī bilvinī bhūtaśocanī caiva kathyate // YRps_9.6

mārkaṇḍī ca karīrī ca hy akṣarā kuṭajā tathā 
mūlakandāmbuvallī ca munivallī ca kīrtitā // YRps_9.7

ghṛtagandhā nimbuvallī tilakandātasītalā 
bodhavallī sattvagandhā kūrmavallī ca mādhavī // YRps_9.8

viśālā ca mahānāgī maṇḍūkī kṣīragandhikā 
catuḥṣaṣṭiriti proktā divyauṣadhyo mahābalāḥ // YRps_9.9

ekaikāyā rasenāpi sūto bandhatvamāpnuyāt 
anayā sādhitaḥ sūto jarādāridryanāśanaḥ // YRps_9.10

tāstu lakṣaṇasaṃyuktāḥ somadevena bhāṣitāḥ 
granthavistarabhītyātra nāmamātreṇa kīrtitāḥ // YRps_9.11

ataḥ paraṃ rasauṣadhyaḥ procyante śāstravartmanā 
jalotpalā ciñcikā ca jalāpāmārgamāṃsike // YRps_9.12

jalakumbhī meghanādā īśvarī cāparājitā 
mālārjunī veṇukā ca śikhipādā ca tiktikā // YRps_9.13

kāśmaryativiṣā proktā samaṅgā jālinī tathā 
tuṣambukā ca durgandhā pāṣāṇī śukanāsikā // YRps_9.14

vanamālī ca vārāhī gojihvā musalī tathā 
paṭolī śaṭhikā mūrvā pāṭalā jalamūlakā // YRps_9.15

rasājamārī kathitā śiṃśikā sitagandhikā 
potakī ca viṣaghnī ca bṛhatī garuḍī tathā // YRps_9.16

tulasī ca vidārī ca mañjiṣṭhā citrapālikā 
jalapippalikā bhārṃgī maṇḍūkī cottamā tathā // YRps_9.17

candrodakā sārivā ca hariṇī kukkuṭāpi ca 
sarpākṣī haṃsapādī ca vanakuṣmāṇḍavallikā // YRps_9.18

markasphoṭī dhanvayāsaḥ pāgavaḥ sthalasāriṇī 
ardhacandrā hemapuṣpī mohinī vajrakandikā // YRps_9.19

alambuṣā ca halinī rasacitrā ca nandinī 
vṛścikālī guḍūcī ca vāsā śṛṅgī ca kathyate // YRps_9.20

aṣṭaṣaṣṭiriti proktā rasauṣadhyo mahābalāḥ 
sūtasya māraṇe proktā jāraṇe ca niyāmane // YRps_9.21

aṣṭaṣaṣṭir mahauṣadhyaḥ procyante rasaśāstrataḥ 
ṛddhiḥ śoṣiṇyadhoguptā śrāvaṇī sārivā tathā // YRps_9.22

jyotiṣmatī tejavatī rāsnā bākucī bimbikā 
viṣāṇikā cāśvagandhā varṣābhūḥ śarapuṣpikā // YRps_9.23

balā cātibalā nāgabalā dantī mahābalā 
dravantī nīlinī caiva śatapuṣpā prasāraṇī // YRps_9.24

varā śatāvarī cailā hapuṣā sātalā trivṛt 
svarṇakṣīrī tugā pṛthvī viśālā nalikāmalī // YRps_9.25

indravāruṇikākāhve sinduvāro'jamodikā 
trāyamāṇāsurī śaṃkhapuṣpī ca girikarṇikā // YRps_9.26

dhātakī kadalī dūrvā amlikā kāsamardikā 
jantupādī ca nirguṇḍī drākṣā nīlotpalaṃ śamī // YRps_9.27

nālikerī ca kharjūrī phalguḥ śiṃśī ca mallikā 
vārṣikī śālmalī jātī grīṣmavarṣā tu yūthikā // YRps_9.28

kekicūḍājagandhā ca lakṣmaṇā taruṇīti ca 
aṣṭaṣaṣṭiriti proktā mahauṣadhyo mahābalāḥ // YRps_9.29

athedānīṃ pravakṣyāmi siddhauṣadhyo rasādhikāḥ 
devīlatā kālavarṇī vijayāsurī siṃhikā // YRps_9.30

pālāśatilakā kṣetrī saṃvīrā tāmravallikā 
nāhī kanyā tathā somarājikā ca ṭuṭumbhaṭī // YRps_9.31

kuberākṣī gṛdhranakhī parpaṭī chidralambikā 
kṣutkārī dugdhikā bhṛṃgī gaṅgeṭī śarapuṅkhikā // YRps_9.32

aṣṭāvallī rājaśamī panasī ca jayantikā 
viṣakharparikāvantī kākāṇḍolāmbumūlikā // YRps_9.33

siddheśvarī haṃsapādī khoṭakā śṛṅgarīṭikā 
adhaḥpuṣpī madhurākhyā śṛṅkhalā gṛñjanīti ca // YRps_9.34

jārāvalī mahārāṣṭrī sahadeveśvarī tathā 
kāṣṭhagodhāmatī devagāndhārī rajanīṅgudī // YRps_9.35

palāśinī nākulī ca kāmbojikāśvinī tathā 
cakravallī sarpadaṃṣṭrā śallakī rohitā tathā // YRps_9.36

tauvarī vaṅgajā rājapadmā jambīravallikā 
gajapippalikā bhṛṃgavallī caivārkavallikā // YRps_9.37

jantukārī śigruvallī karavīrā śivāṭikā 
nārācī kāñcanī cājagandhā sūtendrasiddhidāḥ // YRps_9.38

aṣṭaṣaṣṭiriti proktāḥ siddhauṣadhyo rasādhikāḥ 
sarvakāryakarā dehalohasiddhipradāyakāḥ // YRps_9.39


yrps, adhyāya 10

atha yantrāṇi vakṣyante pārado yena yantryate 
tasmādyantrasya rūpāṇi darśanīyāni śāstrataḥ // YRps_10.1

dolā palabhalīyantram ūrdhvapātanakaṃ ca yat 
adhaḥpātanakaṃ cāpi tiryakpātanakaṃ tathā // YRps_10.2

ghaṭīyantraṃ garbhayantram iṣṭikā jalayantrakam 
khalvaṃ ḍamarukākhyaṃ ca cipiṭākhyaṃ tulābhidham // YRps_10.3

lavaṇaṃ koṣṭhikāsaṃjñam antarālikasaṃjñitam 
dhūpayantraṃ nābhiyantraṃ grastayantraṃ tathaiva ca // YRps_10.4

vidyādharaṃ kuṇḍakaṃ ca ḍhekīsaṃjñam udāhṛtam 
somānalaṃ ca nigaḍaṃ kiṃnaraṃ bhairavābhidham // YRps_10.5

vālukānāmakaṃ cāpi pātālaṃ bhūdharābhidham 
sāraṇāyantrakaṃ guhyaṃ gandhapiṣṭakayantrakam // YRps_10.6

kūpīyantraṃ pālikākhyaṃ dīpikāyantrakaṃ tathā 
sthālīyantraṃ bhasmayaṃtraṃ degayantramudīritam // YRps_10.7

ghāṇikāyantramuddiṣṭaṃ haṃsapākābhidhaṃ tathā 
ūnacatvāriṃśadatra yantrāṇyuktāni nāmataḥ // YRps_10.8

atha mūṣāśca kathyante mṛttikābhedataḥ kramāt 
mūṣā kumudikā proktā kovikā karahāṭikā // YRps_10.9

pātinī kathyate saiva vahnimitrā prakīrtitā 
tuṣabhasmayutā mṛtsnā vālmikī biḍasaṃyutā // YRps_10.10

tayā yā racitā mūṣā yogamūṣeti kathyate 
gārabhūnāgasatvābhyāṃ śaṇairdagdhatuṣaistathā // YRps_10.11

marditā mahiṣīkṣīre mṛttikā pakṣamātrakam 
tanmṛdā racitā mūṣā gāramūṣeti kathyate // YRps_10.12

vastrāṃgāratuṣās tulyās taccaturguṇamṛttikā 
bhūnāgamṛttikā tulyā sarvairebhirvimarditā 
kathitā varamūṣā sā yāmaṃ vahniṃ saheta vai // YRps_10.13

pūrvoktā mṛttikā yā tu raktavargāṃbubhāvitā 
raktavargayutā mṛtsnākāritā mūṣikā śubhā // YRps_10.14

turīpuṣpakasīsābhyāṃ lepitā sā ca mūṣikā 
varṇotkarṣe prayoktavyā varṇamūṣeti kathyate // YRps_10.15

śvetavargeṇa vai liptā rūpyamūṣā prakīrtitā // YRps_10.16

viḍena racitā yā tu viḍenaiva pralepitā 
dehalohārthasiddhyarthaṃ viḍamūṣetyudāhṛtā // YRps_10.17

gārabhūnāgasattvābhyāṃ tuṣamiśrā śaṇena ca 
mṛtsamā mahiṣīkṣīrair divasatrayamarditā // YRps_10.18

saṃsthitā pakṣamātraṃ hi paścānmūṣā kṛtā tayā 
lepitā matkuṇasyātha śoṇitena balārasaiḥ // YRps_10.19

caturyāmaṃ dhmāpitā hi dravate naiva vahninā 
vajramūṣeti kathitā vajradrāvaṇahetave // YRps_10.20

vṛntākākāramūṣāyāṃ nālaṃ kṛtvā daśāṃgulam 
dhattūrapuṣpavaddīrghaṃ sudṛḍhaṃ caiva kārayet // YRps_10.21

aṣṭāṃgulaṃ ca sacchidraṃ bhaved vṛntākamūṣikā 
anayā kharparādīnāṃ mṛdūnāṃ sattvam āharet // YRps_10.22

gostanākāramūṣā yā mukhopari vimudritā 
satvānāṃ drāvaṇe śuddhau mūṣā sā gostanī bhavet // YRps_10.23

nirdiṣṭā mallamūṣā yā malladvitayasaṃpuṭāt 
rasaparpaṭikādīnāṃ svedanāya prakīrtitā // YRps_10.24

pakvamūṣā kulālabhāṇḍarūpā yā dṛḍhā ca paripācitā /
pakvamūṣeti sā proktā satvaradravyaśodhinī // YRps_10.25*

atisthūlātidīrghā ca mukhe kiṃcicca vistṛtā 
mahāmūṣeti sā proktā satvaradravyaśodhinī // YRps_10.26

ṣaḍaṃgulonnatā dīrghā caturasrā ca nimnakā 
mañjūṣākāramūṣā sā kathitā rasamāraṇe // YRps_10.27

bhūmau nikhanyamānāṃ hi mūṣāmācchādya vālukaiḥ 
garbhamūṣā tu sā jñeyā pāradasya nibandhinī // YRps_10.28

mūṣā yā cipiṭā mūle vartulāṣṭāṃgulocchrayā 
mūṣā sā musalākhyā syāc cakrībaddharase hitā // YRps_10.29

aṃgārakoṣṭhikā nāma rājahastapramāṇakā 
dvādaśāṃgulavistārā caturasrā prakīrtitā // YRps_10.30

veṣṭitā mṛṇmayenātha ekabhittau ca gartakam 
vitastimātraṃ dvāraṃ ca sārdhavaitastikaṃ dṛḍham // YRps_10.31

adhobhāge vidhātavyā dehalī dhamanāya vai 
prādeśamātrā bhittiḥ syād uttaraṅgasya cordhvataḥ // YRps_10.32

prādeśamātraṃ kartavyaṃ dvāraṃ tasyopari dhruvam 
dvāraṃ ceṣṭikayā ruddhvā saṃdhirodhaṃ ca kārayet // YRps_10.33

pūrayetkokilaistāṃ tu bhastrikāṃ pradhametkhalu 
kokilādhamanadravyam ūrdhvadvāre vinikṣipet // YRps_10.34

eṣā cāṃgārakoṣṭhī ca kharāṇāṃ sattvapātanī // YRps_10.35

gartaṃ khaned dṛḍhaṃ bhūmau dvādaśāṃgulamātrakam 
tanmadhye vartulaṃ gartaṃ caturaṅgulakaṃ dṛḍham // YRps_10.36

kharparaṃ sthāpayettatra madhyagartopari dṛḍham 
āpūrya kokilair gartaṃ pradhamedekabhastrayā 
pātālakoṣṭhikā sā tu mṛdusattvasya pātanī // YRps_10.37

vitastipramitā nimnā prādeśapramitā tathā 
upariṣṭāt pidhānaṃ tu bhūricchidrasamanvitam // YRps_10.38

gartamāpūrya cāṃgāraiḥ pradhamedvaṃkanālataḥ 
gāragoṣṭhī samuddiṣṭā satvapātanahetave // YRps_10.39

vitastipramitotsedhā sā budhne caturaṃgulā 
tiryakpradhamanākhyā ca mṛdusatvasya pātanī // YRps_10.40

bhūmyāṃ vai khanayedgartaṃ dvihastaṃ caturasrakam 
chagaṇānāṃ sahasreṇa pūrayettamanantaram // YRps_10.41

auṣadhaṃ dhārayenmadhye tamācchādya vanotpalaiḥ 
sahasrārdhaiśca vai samyagvahniṃ prajvālayettataḥ // YRps_10.42

mahāpuṭamidaṃ proktaṃ granthakāreṇa nirmitam // YRps_10.43

rājahastapramāṇaṃ hi caturasraṃ hi gartakam 
vanotpalasahasreṇa gartamadhyaṃ ca pūritam // YRps_10.44

mūṣikāṃ cauṣadhenātha pūritāṃ tāṃ tu mudrayet 
gartamadhye nidhāyātha giriṇḍāni ca nikṣipet 
adho'gniṃ jvālayetsamyak evaṃ gajapuṭo bhavet // YRps_10.45

aratnimātre kuṇḍe ca vārāhapuṭamucyate 
vitastidvayamānena gartaṃ ceccaturasrakam 
kukkuṭākhyaṃ puṭaṃ vidyād auṣadhānāṃ ca sādhanam // YRps_10.46

chagaṇairaṣṭabhiḥ samyak kapotapuṭamucyate // YRps_10.47

tuṣairvā gomayairvāpi rasabhasmaprasādhanam 
māṇikādvayamānena govaraṃ puṭamucyate // YRps_10.48

mṛdā bhāṇḍaṃ prapūryaiva madhye dravyaṃ tu vinyaset 
adhastājjvālayedagniṃ mṛdbhāṇḍapuṭamucyate // YRps_10.49

garte tu vālukāpūrṇe madhye dravyaṃ tu vinyaset 
upariṣṭādadhastācca vahniṃ kuryātprayatnataḥ 
tadvālukāpuṭaṃ samyag ucyate śāstrakovidaiḥ // YRps_10.50

mūṣikāṃ bhūmimadhye tu sthāpitāṃ dvyaṃgulād adhaḥ 
upariṣṭātpuṭaṃ dadyāt tatpuṭaṃ bhūdharāhvayam // YRps_10.51

govarairvā tuṣairvāpi karṣamātramitaiḥ puṭam 
yatra tallāvakākhyaṃ syān mṛdudravyasya sādhane // YRps_10.52

utpalaṃ piṣṭakaṃ chāṇam upalaṃ ca gariṇḍakam 
chagaṇopalasārī ca navāri chagaṇābhidhāḥ // YRps_10.53


yrps, adhyāya 11

athātaḥ sampravakṣyāmi dhātūnāṃ kautukaṃ paraṃ 
svānubhūtaṃ mayā kiṃcit śrutaṃ vā śāstrataḥ khalu 
tadahaṃ sampravakṣyāmi yatkṛtvā nā sukhī bhavet // YRps_11.1

rasakaṃ daradaṃ tāpyaṃ gaganaṃ kunaṭī samam 
raktasnuhīpayobhiśca mardayeddinasaptakam // YRps_11.2

jalayaṃtreṇa vai pācyaṃ caturviṃśatiyāmakam 
tena vedhyaṃ drutaṃ tāmraṃ tāraṃ vā nāgameva vā // YRps_11.3

sahasravedhī tatkalko jāyate nātra saṃśayaḥ // YRps_11.4

ekabhāgastathā sūto vajravallyātha marditaḥ 
khalve trinemyāḥ svarase pañcabhāgasamanvite // YRps_11.5

vetrayaṣṭyā ca rāgiṇyā pītakalkaṃ prajāyate 
ṣoḍaśāṃśena dātavyaṃ drute tāmraṃ suśodhite // YRps_11.6

jāyate pravaraṃ hema śuddhaṃ varṇacaturdaśam // YRps_11.7

suvarṇamākṣikaṃ svedyaṃ kāṃjike divasatrayam 
carmaraṅgyā rasenaiva mardayeddinasaptakam 
jalena dhautaṃ tāvacca yāvaddhemanibhaṃ bhavet // YRps_11.8

daradaṃ romadeśīyaṃ gomūtreṇaiva svedayet 
dolāyaṃtre caturyāmaṃ paścācchuddhatamo bhavet // YRps_11.9

manaḥśilā padmanibhā raktā caiva suśobhanā 
sveditā munipuṣpasya rasenaiva tu dolayā // YRps_11.10

yāmamardhamitaṃ śuddhā sarvakāryeṣu yojayet 
navasārastathā sūtaḥ śodhito'gnisahaḥ khalu // YRps_11.11

samabhāgāni sarvāṇi mardayennimbukai rasaiḥ 
mātaluṃgarasenaiva kumārīsvarasena ca // YRps_11.12

sūryātape vimardyo'sau pācito jalayantrake 
dināni trīṇi tīvrāgnau tatastadavatārayet // YRps_11.13

śatāṃśaṃ vedhayettāraṃ śuddhaṃ hema prajāyate 
jalabhedo yadā na syān nātra kāryā vicāraṇā // YRps_11.14

śilayā māritaṃ nāgaṃ kumāryāḥ svarasena ca 
puṭadvādaśayogena nāgabhasma prajāyate // YRps_11.15

śatasaṃkhyāni vai kuryāt puṭānyevaṃ śarāvake 
kumāryāḥ svarasenaiva bhāvayeddinasaptakam // YRps_11.16

pūrvavatpuṭanaṃ kāryaṃ śatasaṅkhyāmitaṃ tathā 
sūtabhasma śilā tālasamaṃ cennāgabhasmakam // YRps_11.17

triṃśadvanopalairdadyāt puṭaṃ vārāhasaṃjñitam 
anena vidhinā samyak śatasaṃkhyāni dāpayet // YRps_11.18

puṭānyevaṃ kṛte trīṇi śatāni dvādaśādhikam 
paścād dṛḍhe kācamaye kūpe dvātriṃśayāmakam // YRps_11.19

vālukāgniṃ pradadyācca svāṃgaśītaṃ samuddharet 
talabhasma gṛhītavyaṃ vedhayecchulbatārake // YRps_11.20

śuddhahema bhavettena nātra kāryā vicāraṇā 
dṛṣṭapratyayayogo'yaṃ kathito nātra saṃśayaḥ // YRps_11.21

gomūtre kāñjike cātha kulatthe vāsaratrayam 
tāpyakaṃ svedayetpaścāl lohapātre pramardayet // YRps_11.22

taptakhalvena saṃmardya secayennimbujadravaiḥ 
saindhavaṃ dāpayetpaścāc caturthāṃśaṃ viśeṣataḥ // YRps_11.23

bhāgaikaṃ tāpyakaṃ sūtād bhāgāṃstrīneva kārayet 
mardayennimbunīreṇa śuddhavastreṇa gālayet // YRps_11.24

vastre lagnā tu yā piṣṭī grāhayettāṃ bhiṣagvaraḥ 
evaṃ kṛte dvistrivāraṃ tāpyasatvaṃ grasedrasaḥ // YRps_11.25

piṣṭyā golastu kartavyo mūṣāyāṃ dhmāpayetsudhīḥ 
indragopanibhaṃ grāhyaṃ tāpyasatvaṃ suśobhanam // YRps_11.26

hīnavarṇasuvarṇe'pi gadyāṇe vallamātrakam 
tutthakaṃ vallamātraṃ ca dattvā hema pragālayet // YRps_11.27

tatsuvarṇasya patrāṇi kāryāṇyevaṃ pralepayet 
tutthakaṃ bījapūrasya rasenāpi pramardayet // YRps_11.28

gairikeṇa samaṃ kṛtvā hemapatrāṇi lepayet 
mandavahnau ca prapuṭet dvitrivāraṃ prayatnataḥ // YRps_11.29

kuṅkumābhaṃ suvarṇaṃ hi jāyate nātra saṃśayaḥ 
vārtikendrāḥ kurudhvaṃ hi satyaṃ guruvaco yathā // YRps_11.30

dvau varṇau vardhate samyak nātra kāryā vicāraṇā // YRps_11.31

śuddhaṃ tāmraṃ tāpyacūrṇena tulyaṃ drāvyaṃ paścāḍ ḍhālayellākuce hi 
gandhāccūrṇaṃ tāpyatāmrāvaśeṣaṃ kṛtvā dadyādvallakaṃ hīnavaye 
varṇotkarṣo jāyate tena samyak satyaṃ proktaṃ nandinā kautukāya // YRps_11.32

tāpyaṃ nāgaṃ gandhakaṃ sūtarājo hiṃgūlaṃ vai hema śuddhaṃ śilā ca 
cūrṇaṃ kṛtvā nikṣipet kācakūpyām āpūryānte svai rasaiḥ śākajairvā // YRps_11.33

agniṃ dadyāllāvakākhye puṭe ca śuddhaḥ kalko jāyate ṣaṣṭisaṃkhyaiḥ 
śuddhaṃ tāraṃ vedhitaṃ vallakena gadyāṇaṃ vai jāyate śuddhahema // YRps_11.34

ahiripum ahitulyaṃ sāritaṃ sūtarāje balivasagiricūrṇaiḥ kāntapātre sudagdham 
suvihitaphaṇibhāgairhemagarbheṇa baddho bhujagajitarasendro vedhayellakṣavedhī // YRps_11.35

dvau bhāgau śuddhatāmrasya dvau bhāgau śuddhahemajau 
catura eva bhāgāṃśca śuddhatārasya kārayet // YRps_11.36

aṣṭau bhāgāḥ prakartavyā rasakasya prayatnataḥ 
andhamūṣāgataṃ dhmātaṃ drāvitaṃ hema jāyate // YRps_11.37

viditāgamavṛddhairhi puṭe pakvaṃ kanīyasi 
triguṇaṃ cūrṇanirbaddhaṃ tāramāyāti kāñcanam // YRps_11.38

pāradaṃ palamekaṃ tu prasthārdhaṃ śuddhagandhakam 
kiṃśupatrarasenaiva rasairvā puṣpasaṃbhavaiḥ // YRps_11.39

sūryātape mardayeddhi ṣaṇmāsāvadhimātrakam 
ṣoḍaśāṃśena rajataṃ vidhyate nātra saṃśayaḥ // YRps_11.40

saptavarṇaṃ bhaveddhema haṭṭavikrayayogyakam // YRps_11.41

pāradaṃ gaṃdhakaṃ śulvaṃ mākṣikaṃ tutthakaṃ tathā 
rasakaṃ daradaṃ svarṇagairikaṃ navasādaram // YRps_11.42

sūrakṣāraṃ śilāṃ caiva samabhāgāni mardayet 
tadardhaṃ rasakaṃ muktvā vajramūṣe nirundhayet // YRps_11.43

yathā dhūmo na nirgacchet tathā mudrāṃ pradāpayet 
tolamekaṃ suvarṇaṃ hi jāyate nātra saṃśayaḥ // YRps_11.44

ghaṭikāturyamātraṃ hi dhmāpayetsatataṃ bhiṣak // YRps_11.45

svalpavarṇasuvarṇasya gadyāṇaikasya mudrikā 
mākṣikaṃ rasakaṃ tutthaṃ gairikaṃ navasādaram // YRps_11.46

sūrakṣāraṃ sadaradaṃ ṭaṅkaṇena samanvitam 
prativalladvayaṃ kuryāt kāsamardaprasūnakaiḥ // YRps_11.47

strīdugdhena ca saṃmardya lepayettena mudrikām 
sorakṣāraṃ sadaradaṃ ṭaṃkaṇena samanvitam // YRps_11.48

saiṃdhavasya ca bhāgaikam iṣṭikābhāgayugmakam 
sthālikāyantramadhyasthaṃ madhye saṃsthāpya mudrikām // YRps_11.49

yāmatritayaparyantaṃ vahniṃ kuryātprayatnataḥ 
svāṃgaśītaṃ tataḥ kṛtvā mudrikāṃ tāṃ samuddharet 
vedavarṇāstu saṃgharṣād vardhante nātra saṃśayaḥ // YRps_11.50

ghoṣākṛṣṭaṃ tu yattāmraṃ rajatena samanvitam 
tīkṣṇacūrṇaṃ sadaradaṃ ghṛṣṭaṃ kanyārasena vai // YRps_11.51

paścādvidheyā guṭikāḥ sūkṣmāścaivāḍhakīsamāḥ 
vāpitā drāvite dravye sarvaṃ tāmraṃ tu saṃkṣipet // YRps_11.52

rūpyamānaṃ samuttārya samahemnā ca gālayet 
jāyate daśavarṇaṃ tu satyametadudīritam // YRps_11.53

tāmre saptaguṇaṃ nāgaṃ vāhitaṃ punareva hi 
tena tāmreṇa rasakaṃ saptavāraṃ ca vāhayet // YRps_11.54

svarṇavarṇaṃ hi tattāmraṃ jāyate nātra saṃśayaḥ // YRps_11.55

bhūnāgasattvamūṣāyāṃ drāvayetsvarṇamuttamam 
tāpyasatvena saṃyuktaṃ śatavāraṃ punaḥ punaḥ 
japāpuṣpanibhaṃ svarṇaṃ jāyate nātra saṃśayaḥ // YRps_11.56

daśavarṇasya gadyāṇe raktaṃ taddhemavallakam 
dvau varṇau vardhataḥ samyak haṭṭavikrayayogyakam // YRps_11.57

puṣpakāsīsakaṃ ramyaṃ mardayedarkapatraje /
rase'tha ca cakrikāṃ kuryādrasakasya palonmitām // YRps_11.58*

veṣṭitāṃ pūrvakalkena ravigharmeṇa śoṣayet 
triṃśadvanopalaiḥ samyak puṭānyevaṃ hi viṃśatiḥ // YRps_11.59

ṣoḍaśāṃśena rajataṃ vidhyate nātra saṃśayaḥ 
saptavarṇasavarṇaṃ hi jāyate nātra saṃśayaḥ // YRps_11.60

sūtako dvipalaḥ kāryaḥ sumbilaśca catuṣpalaḥ 
catuṣṭaṃkamitā kāryā sphaṭikī nirmalā śubhā // YRps_11.61

vṛścikālīrase ghṛṣṭā dinam ekaṃ tu vārtikaiḥ 
paścācca śoṣayetsarvaṃ yantre ḍamaruke nyaset // YRps_11.62

gairikaṃ sthāpayetpūrvaṃ khaṭikāṃ ca tathopari 
tanmadhye gartakaṃ kṛtvā gartake navasādaram // YRps_11.63

ṭaṅkamānaṃ prakartavyaṃ tasyopari ca sūtakam 
sūtakopari sāraṃ hi pūrvoktaṃ ṭaṃkamānakam // YRps_11.64

mudrāṃ kṛtvā śoṣayitvā paścāccullyāṃ niveśayet 
agniṃ kuryātprayatnena yāmaṣoḍaśamātrakaṃ // YRps_11.65

svāṃgaśītaṃ samuttārya ūrdhvalagnaṃ tu grāhayet 
paścāt khalve nidhāyātha vṛścikālyā pramardayet // YRps_11.66

kācakūpyāṃ kṣipet sarvaṃ kūpīṃ vālukāyantrake 
vahniṃ dvādaśabhiryāmaiḥ kuryācchītaṃ samāharet // YRps_11.67

vallamātraṃ tato dadyāt sārdhaṭaṅke sutāmrake 
dṛṣṭapratyayayogo'yaṃ nāthasundarabhāṣitaḥ // YRps_11.68

lohacūrṇaṃ palamitaṃ sumalakṣāram abhrakam 
ṭaṃkaṇaṃ śāṇamānaṃ hi tailenairaṇḍajena vai // YRps_11.69

gharṣayedvaṭikāyugmaṃ golaṃ kṛtvā dhamettataḥ 
bhastrayā dhmāpayetsamyak lohaṃ rasanibhaṃ bhavet // YRps_11.70

tallohaṃ triguṇaṃ caiva rasakaṃ kārayetsudhīḥ 
lohaṃ ca rasakaṃ paścād gālitaṃ vajramūṣayā // YRps_11.71

lohaśeṣaṃ samuttārya tāmre dadyācca vallakam 
gadyāṇake bhavettāraṃ tattāraṃ śuddhatārake // YRps_11.72

ardhabhāge bhavecchuddhaṃ tāraṃ doṣavivarjitam // YRps_11.73

khaṇḍaṃ karṣapramāṇaṃ hi sumalakṣārakasya hi 
veṣṭitaṃ narakeśena drute nāge nimajjitam // YRps_11.74

nirvāpitaṃ nimbujale caikaviṃśativārakam 
drute śulvasya gadyāṇe raktikāpañcamātrakam // YRps_11.75

kalkaṃ dadyātprayatnena tāravarṇaṃ prajāyate 
gadyāṇe caturo vallān rūpyaṃ dattvā pragālayet 
jāyate ruciraṃ tāraṃ satyam etadudīritam // YRps_11.76

śaṃkhaṃ sumbalanāmānaṃ palānyaṣṭau prakalpayet 
gojihvārasasaṃmiśraṃ dinamekaṃ pramardayet // YRps_11.77

nimbūrasena dhūrtena kākamācīrasena vai 
gṛṃjanasya rasenaiva dinamekaṃ pramardayet // YRps_11.78

arkadugdhena vai bhāvyaṃ tailenairaṇḍajena ca 
yavamātrāṃ guṭīṃ kṛtvā viśoṣya cātape khare // YRps_11.79

kācakūpyāṃ vinikṣipya mudrayetkūpikāmukhaṃ 
saṃsthāpya vālukāyantre pacetṣoḍaśayāmakam // YRps_11.80

svāṃgaśītaṃ samuttārya grāhyaṃ satvaṃ tad ūrdhvagam 
sattvaṃ gadyāṇamekaṃ tu tanmātraṃ tārasaṃpuṭam // YRps_11.81

sūtaṃ gadyāṇakaṃ svacchaṃ ṭaṃkaṇaṃ vallapañcakam 
sūtamātraṃ kṣārasattvaṃ sarvaṃ caikatra marditam // YRps_11.82

svarasena tu ketakyā golaṃ kṛtvā viśoṣitam 
tārasaṃpuṭamadhye tu dhāritaṃ taṃ ca golakam // YRps_11.83

paścāttāmrakṛtāṃ mūṣām aṣṭavallamitāṃ śubhām /
śarāvasaṃpuṭasyāntardhārayettadanaṃtaram // YRps_11.84*

dhānyābhraṃ tulyaṃ paṃkena kṛtvā śrāvaṃ tu pūrayet /
vārāhākhyapuṭaikena jāyate kalka uttamaḥ // YRps_11.85*

tāmraṃ dvādaśavallaṃ hi rūpyaṃ valladvayaṃ tathā 
vaṃgaṃ vallamitaṃ śuddhaṃ sarvamekatra gālayet // YRps_11.86

caturguñjāpramāṇaṃ hi dāpayenmatimān bhiṣak 
jāyate pravaraṃ tāraṃ satyam etad udīritam // YRps_11.87

asthibhakṣamalabaṃgamāritaṃ tālakābhraviṣasūtaṭaṃkaṇam 
vajribhānupayasā subhāvitaṃ syānnarendra śubhatāraparvatam // YRps_11.88

vaṃgaṃ tālakamabhrakaṃ śaśirasaṃ tīkṣṇaṃ viṣaṃ ṭaṃkaṇaṃ /
traivāreṇa ca mūkamūṣadhamitaṃ vindanti candraprabham // YRps_11.89*

āraṃ dvādaśabhāgamaṣṭaraviṇo bījaṃ caturthāṃśakam /
bhūgaṇḍādisamastadoṣarahitaṃ śrīpūjyapādoditam // YRps_11.90*

pāradasya trayo bhāgā bhāgaikaṃ rajatasya hi 
nimbūrasena saṃmardya piṣṭīṃ kṛtvā prayatnataḥ // YRps_11.91

kāṃjikena tu tāṃ piṣṭīṃ stambhayedvāsaratrayam 
sārayedbaṃgamadhye tu sūtakaṃ tadanaṃtaram // YRps_11.92

sāritaṃ sūtakaṃ tena tālasattvena sādhayet 
tena vedhyaṃ drutaṃ tāmraṃ ṣoḍaśāṃśena yatnataḥ // YRps_11.93

jāyate pravaraṃ tāraṃ caṃdranakṣatrasannibham // YRps_11.94

sūtakasya trayo bhāgā baṃgaṃ bhāgadvayaṃ tathā 
mardayeddinamekaṃ tu kāṃjikena samanvitam // YRps_11.95

sarvebhyastriguṇenātha sumbalena pramardayet 
snuhyarkadugdhena samaṃ bhāvayedvāsaratrayam // YRps_11.96

yavapramāṇāṃ guṭikāṃ ravitāpena śoṣitām 
kācakūpyāṃ nidhāyātha vahniṃ kuryātprayatnataḥ // YRps_11.97

yāmaṣoḍaśaparyaṃtaṃ vālukāyaṃtrake pacet 
svāṃgaśītaṃ samuddhṛtya cordhvagaṃ satvamāharet // YRps_11.98

ṣoḍaśāṃśena śulbaṃ hi kuntavedhena vedhayet 
jāyate pravaraṃ tāraṃ haṭṭavikrayayogyakam // YRps_11.99

palāṣṭamātraṃ tālaṃ tu dvikarṣapramitaṃ rasam 
nimbūrasena saṃmardyaṃ vāsaraikaṃ prayatnataḥ // YRps_11.100

paścāttaṃ mardayeddhīmān tailenairaṇḍajena vai 
vālukāyantramadhyasthaṃ pacedyāmāṃstu ṣoḍaśa // YRps_11.101

paścātsattvaṃ samuddhṛtya mardayedekavāsaram 
atasītilatailena kācakūpyāṃ nidhāpayet // YRps_11.102

pūrvavatpācayed vahnau svāṃgaśītaṃ samuddharet 
anenaiva prakāreṇa punarevaṃ tu kārayet // YRps_11.103

kūpītalasthitaṃ sattvaṃ grāhyaṃ cetpravaraṃ sadā 
ṣoḍaśāṃśena śulbasya vedhaṃ kuryānna saṃśayaḥ // YRps_11.104

pāradaṃ ṭaṃkamānaṃ tu lavaṇaṃ dviguṇaṃ tathā 
khalve vimardayettāvad yāvannaṣṭo raso bhavet // YRps_11.105

tāmraṃ gadyāṇakaṃ śuddhaṃ baṃgaṃ vallamitaṃ kuru 
drute tāmre'tha lavaṇaṃ sūtakena samanvitam // YRps_11.106

māṣamātraṃ pradātavyaṃ caturthāṃśena rūpyakam 
tadrūpye marditaṃ sūtaṃ kṣeptavyaṃ jalayantrake // YRps_11.107

tattrayodaśakaṃ rūpyaṃ jāyate nātra saṃśayaḥ // YRps_11.108

tālena nihataṃ baṃgaṃ tadbaṃgena tu rūpyakam 
pacedyāmāṣṭakaṃ samyak kalka evaṃ prajāyate 
vallaṃ gadyāṇake dadyād baṃgaṃ stambhayate dhruvam // YRps_11.109

daradaṃ khaṇḍaśaḥ kṛtvā ṭaṃkatrayamitaṃ pṛthak 
vajrīkṣīreṇa tatsvedyaṃ dolāyaṃtreṇa vārtikaiḥ // YRps_11.110

tāracūrṇaṃ samaṃ lepyaṃ luṅgatoyasamaṃ tathā 
govaraiḥ pācayetsvalpam eva dvādaśayāmakam // YRps_11.111

piṣṭistambho bhavettena paścāttārarajaḥ pṛthak 
kuryāddaradakhaṇḍena samaṃ sīsaṃ ca dāpayet // YRps_11.112

gālayenmūṣikāmadhye śītaṃ kṛtvā tu khoṭakam 
bhasma mūṣopari nyasya dhmāpayecca śanaiḥ śanaiḥ // YRps_11.113

śuddhaśaṅkhanibhaṃ rūpyaṃ niṣkamātraṃ hi niḥsaret // YRps_11.114

dvipalaṃ śuddhasūtaṃ ca dvipalaṃ rasakasya ca 
tālakaṃ ca paladvaṃdvaṃ surmilaṃ yugmamātrakam // YRps_11.115

kūpyāmāropayetsarvaṃ mukhaṃ tāmreṇa rundhayet 
vālukāyantrake samyak paced dvādaśayāmakam // YRps_11.116

kūpīmukhe tu yallagnaṃ sattvaṃ grāhyaṃ prayatnataḥ 
śulbe ṣoḍaśavedhena kārayedrajataṃ varam // YRps_11.117

sūtakaṃ palamekaṃ tu śaṃkhābhaṃ surmilaṃ palam 
eraṇḍataile ghṛṣṭaṃ tad dhāritaṃ kharpare vare // YRps_11.118

andhitaṃ tāmrapātreṇa mudritaṃ sudṛḍhaṃ kṛtam 
paścāccullyāṃ samāropya vahniṃ kuryācchanaiḥ śanaiḥ // YRps_11.119

sārdhaṃ yāmaṃ tataḥ pācyaṃ svāṃgaśītaṃ samuddharet 
tāmrapātre tu yallagnaṃ sarvaṃ sattvaṃ samāharet // YRps_11.120

ghṛtāktaṃ ṭaṃkaṇopetaṃ gālitaṃ mūṣikāmukhe 
deyaṃ tadvallamātraṃ hi drute tāmre tu sattvakam // YRps_11.121

śaṃkhābhaṃ jāyate tāraṃ nātra kāryā vicāraṇā // YRps_11.122

tālaṃ tāmraṃ rītighoṣaṃ samāṃśaṃ kuryādevaṃ gālitaṃ ḍhālitaṃ hi 
amle varge saptavāraṃ praḍhālya paścādyojyaṃ tulyabhāge ca rūpye 
śuddhaṃ rūpyaṃ ṣoḍaśākhyaṃ hi samyak jātaṃ dṛṣṭaṃ nānṛtaṃ satyametat // YRps_11.123

śvetaṃ sauvīrakaṃ śuddhaṃ pācitaṃ viṣamuṣṭinā 
svacche sūtavare vallaṃ nikṣiptaṃ rūpyakṛdbhavet // YRps_11.124

śuddhasphaṭikasaṃkāśaṃ surmilaṃ dṛśyate kvacit 
mṛtkharpare pācitaṃ hi nimbūkadravasaṃyutam // YRps_11.125

ghaṭikādvayamānena śuddhakalkaḥ prajāyate 
catuḥṣaṣṭyaṃśamānena vedhayecchulbakaṃ śubham // YRps_11.126

jāyate pravaraṃ tāraṃ sarvadoṣavivarjitam // YRps_11.127

saptadhātumayī mūṣā kṣārabhasmaprapūritā 
kadalyāḥ kṣārakeṇaiva tathāpāmārgasaṃbhavaiḥ // YRps_11.128

madhye pāradakaṃ muktvā punarevaṃ prapūrayet 
anena vidhinā pūryā dvitīyā mūṣikā śubhā // YRps_11.129

mudritavyā prayatnena govare puṭake nyaset 
sūtakaṃ bandham āyāti vaṅgābhaṃ tu prajāyate 
drutadrāvaṃ ghātasahaṃ dṛṣṭamevaṃ mayā khalu // YRps_11.130

netrāṇyāhṛtya matsyānāṃ paktvā dugdhena yāmakam 
paścādākṛṣṇakaṇakān ākṛṣya kila kaṇḍayet // YRps_11.131

tāni śālisametāni tāvacchubhrāṇi kārayet 
paścādiṣṭikacūrṇena haste kṛtvā pramardayet // YRps_11.132

mauktikāni hi jāyante kṛtānyevaṃ mayā khalu // YRps_11.133

mūṣikāṃ kārayecchuddhāṃ sphāṭikīṃ dahanopalām 
mauktikāni tu sūkṣmāṇi nimbūdrāve nidhāpayet // YRps_11.134

ahorātreṇa sarvāṇi navanītasamāni ca 
tasya paṃkasya guṭikāṃ masṛṇāṃ tu prakārayet // YRps_11.135

paścāttāṃ mūṣikāmadhye citrāgharme dviyāmakam 
catvāri kāṃsyabhāṇḍāni caturdikṣu gatāni ca // YRps_11.136

arbhakāḥ pātayetsarvāḥ madhyabhājanakopari 
badhyate mauktikaṃ śreṣṭhataraṃ sarvaguṇairyutam // YRps_11.137

śuddhaśaṅkhasya cūrṇaṃ hi sūkṣmaṃ kṛtvā prayatnataḥ 
ardhabhāgaṃ ca daradaṃ cūrṇayenmatimāṃstataḥ // YRps_11.138

sadyaḥ sūtāvikakṣīraṃ tena dugdhena mardayet 
vartiṃ vidhāya matimān kārpāsāsthiṣu svedayet // YRps_11.139

svāṃgaśītaṃ samuttārya pravālaṃ ruciraṃ bhavet // YRps_11.140


yrps, adhyāya 12

ātmaguptāphalaṃ śuṣkaṃ nistuṣaṃ cāṣṭapālikam 
māṣasyāṣṭapalaṃ tadvaj jalena paripeṣitam // YRps_12.1

ārdraṃ kṛtvobhayaṃ samyak śilāpaṭṭena peṣayet 
kuṃkumaṃ kesaraṃ caiva jātīpatraṃ śatāvarī // YRps_12.2

gokṣurekṣurabījāni lavaṃgaṃ maricaṃ kaṇā 
śṛṅgāṭakaṃ karṣamitaṃ kuryādevaṃ pṛthak pṛthak // YRps_12.3

sūkṣmacūrṇaṃ vidhāyātha pūrvapiṣṭe nidhāpayet 
vaṭakān kārayet paścāt karṣamātrān vipācayet // YRps_12.4

ghṛtaprasthatrayeṇaiva sutalathya nimajjayet 
mākṣike ghṛtamāne vai mukhaṃ rundhyāddinatrayam // YRps_12.5

madhvājyamiśritaṃ bhuñjyād ekaikaṃ vaṭakaṃ prage 
saptakāni ca pañcaivam āhāraṃ madhuraṃ bhajet // YRps_12.6

dugdhaudanaṃ tathā rātrau kṣāramamlaṃ ca varjayet 
retaḥkṣayī tathā klībo gacchecca pramadāśatam // YRps_12.7

aputraḥ putramāpnoti ṣaṇḍho'pi puruṣāyate 
dṛṣṭapratyayayogo'yaṃ satyametadudīritam // YRps_12.8

śatāvarīṃ kṣīravidārikāṃ ca prasthārdhamānāṃ pṛthageva kuryāt 
rasaṃ tathā śālmalimadhyamūlāt prasthaṃ sitārdhāḍhakamatra deyam // YRps_12.9

supācitaṃ vai mṛduvahninā tathā darvīpralepo'pi hi jāyate yathā /
tvakpatrakailāḥ saha kesareṇa palapramāṇā hi tato vidadhyāt // YRps_12.10*

lehe suśīte madhu bilvamātraṃ prātaḥ prabhakṣediha karṣamātram // YRps_12.11

śṛṅgāṭakasyāpi palaṃ vidheyaṃ vārāhikandaśca palapramāṇaḥ 
cūrṇīkṛtaṃ gālitameva vastrād bhṛṣṭaṃ tathājyena sitāsametam // YRps_12.12

lavaṃgakṛṣṇāgarukeśarāṇāṃ palaṃ pradadyāddaśabhāgadugdham 
lehaṃ sujātaṃ khalu bhakṣayettat karṣapramāṇaṃ nitarāṃ prabhāte 
kāmasya bodhaṃ kurute hi śīghraṃ nārīṃ ramedvai caṭakāyate'sau // YRps_12.13

śatāvarīgokṣuradarbhamūlaṃ śṛṅgāṭakaṃ nāgabalātmagupte 
saṃcūrṇya sarvaṃ pṛthageva pālikaṃ kṣīreṇa pācyaṃ daśabhāgakena // YRps_12.14

sitā pradeyā daśapālikātra pākaṃ vidadhyādapi cāgniyogāt 
madhuplutaṃ bhakṣitamardhayāmāt kāmapradīptiṃ kurute sadaiva // YRps_12.15

vīryasya vṛddhiṃ jaṭharāgnivṛddhiṃ kāmāgnivṛddhiṃ sahasā karoti // YRps_12.16

māṣāṇāmātmaguptāyā bījānāmāḍhakaṃ navam 
jīvakarṣabhakau jīvāṃ medāṃ vṛddhiṃ śatāvarīm // YRps_12.17

madhukaṃ cāśvagandhāṃ ca sādhayet prasṛtonmitām 
rase tasminghṛtaprasthaṃ gavyaṃ daśaguṇaṃ payaḥ // YRps_12.18

vidārīsvarasaprasthaṃ prasthamikṣurasasya ca 
dattvā mṛdvagninā sādhyaṃ siddhasarpirnidhāpayet // YRps_12.19

śarkarāyāstugākṣīryāḥ kṣaudrasya ca pṛthak pṛthak 
bhāgāṃścatuṣpalāṃstatra pippalyāścāvapetpalam // YRps_12.20

palaṃ pūrvamito līḍhvā tato'nnam upayojayet 
yadīcchedakṣayaṃ śukraṃ śephasaścottamaṃ balam // YRps_12.21


yrps, adhyāya 13

śrīvāsamastakīnāgakesaraṃ ca lavaṃgakam 
kaṃkolaṃ tulasībījaṃ khurāsānyahīphenakam // YRps_13.1

jāvitrikābdhiśoṣaṃ ca karabhāgurukuṃkumam 
kaṅkolakatugākṣīrījātīphalasamāṃśakān // YRps_13.2

sarvāṇyevaṃ vicūrṇyātha nālikerodare kṣipet 
dugdhamadhye vipācyainaṃ dinānyevaṃ hi pañca ca // YRps_13.3

nālikeraphalādgrāhyaṃ mardayenmadhunā saha 
guṭikā kolamātrā hi bhakṣaṇīyā niśāmukhe // YRps_13.4

vīryastaṃbhaṃ karotyugraṃ caturyāmāvadhiṃ tathā // YRps_13.5

lavaṃgaṃ śuddhakarpūraṃ jātīpatraṃ phalaṃ tathā 
kuṅkumaṃ svarṇabījaṃ ca dhūrtaparṇaṃ prasūnakam // YRps_13.6

mūlaṃ tvak cābdhiśoṣasya sarvāṇyekatra mardayet 
godugdhe śodhanīyaṃ ca bhāgamekaṃ prakalpayet // YRps_13.7

bhṛṅgīpattrabhavaṃ cūrṇaṃ bhāgaikaṃ svarṇagairikam 
bhāvanāṃ postatoyena ekaviṃśatisaṃkhyayā // YRps_13.8

kārayenmatimān vaidyaḥ śukrastaṃbhakarīṃ vaṭīm // YRps_13.9

jātīphalārkakarahāṭalavaṅgaśuṇṭhīkaṅkolakeśarakaṇāharicandanāni etaiḥ samānamahiphenamanena cābhraṃ śvetaṃ nidhāya madhunā vaṭakān vidadhyāt 
māṣadvayonmitamamuṃ niśi bhakṣayitvā mṛṣṭaṃ payastadanu māhiṣamāśu pītvā kurvantu kāmukajanāḥ pratiruddhapātāścetāṃsi tāni cakitāni kalāvatīnām // YRps_13.10

skandhadeśācca saṃjātaṃ vīryaṃ dardurasaṃbhavam 
ghanasāreṇa saṃyuktaṃ karahāṭasya cūrṇakam // YRps_13.11

saṃmardya kārayeccūrṇaṃ vaṭīṃ mudgapramāṇakām 
saṃgharṣya mukhatoyena liṃgalepaṃ prakārayet // YRps_13.12

yāmārdhaṃ dhārayedbinduṃ satyaṃ guruvaco yathā // YRps_13.13

postakaṃ palamekaṃ vai śuṃṭhīkarṣaḥ sitā palaikā ca /
karṣamitā tvakpayasā pītaṃ reto dhruvaṃ dhatte // YRps_13.14*

śrīgaṅgādharabhaktisaktamanaso vidyāvinodāmbudheḥ śrīgoḍānvayapadmanābhasudhiyas tasyātmajenāpyayam 
sadvaidyena yaśodhareṇa kavinā vidvajjanānandakṛd grantho'yaṃ grathitaḥ karotu satataṃ saukhyaṃ satāṃ mānase // YRps_13.15

deśānāṃ surarāṣṭram uttamatamaṃ tatrāpi jīrṇābhidhaḥ prākāro'sti sa vedaśāstraniratairvipraiśca saṃśobhitaḥ 
tasmin śaṃbhupadāravindaratikṛcchrīpadmanābhaḥ svayam tatputreṇa yaśodhareṇa kavinā graṃthaḥ svayaṃ nirmitaḥ // YRps_13.16

saṃbodhāya satāṃ sukhāya sarujāṃ śiṣyārthasaṃsiddhaye vaidyānāmupajīvanāya viduṣām udveganāśāya vai 
śrīmaddurgapurātane 'tinipuṇaḥ śrīpadmanābhātmajaḥ śrīmadbhaṭṭayaśodharaḥ kavivaro granthaḥ svayaṃ nirmame // YRps_13.17
