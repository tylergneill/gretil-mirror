Aśvaghoṣa: Buddhacarita 1-23 (Tibetan translation)


# Header

  This file is a plain text transformation of http://gretil.sub.uni-goettingen.de/gretil/corpustei/xct_azvaghoSa-buddhacarita-collation.xml
  with a rudimentary header. For a more extensive header please refer to the source file.

## Data entry: Roland Steiner
## Contribution: Roland Steiner
## Date of this version: 2021-01-05

## Sources: 
   - C: Cone Tanjur, ge, 1--103b2.
   - D: Derge Tanjur, ge, 1-103b2, referring to the personal copy of Michael Hahn, which is an exact copy of the Derge block print without corrections, deviating in some readings from the manipulated but widely available Taipei-Edition (T) and the reproduction held by the Prussian State Library (P).
   - G: Ganden Tanjur (Golden Manuscript), spring yig snyan ngag, nge, 1--147a.
   - N: Narthang Tanjur, nge, 1--119b7.
   - Q: Peking Tanjur, skyes rabs, nge, 1--124b8.
   - W: Weller 1926-28.
   - J: Johnston 1935-36.
   - H: Hahn 1975.
   - Roland Steiner: »Truth Under the Guise of Poetry. Aśvaghoṣa's “Life of the Buddha”.« In: Linda Covill (ed.) et al.: Lives lived, lives imagined. Biography in the Buddhist traditions. Boston, Mass. 2010 (OCBS monograph series), pp. 98-121.
   - Michael Hahn: »Buddhacarita I, 1-7 und 25-40.« In: Indo-Iranian Journal 17 (1975), pp. 77-96.
   - Edward H. Johnston: The Buddhacarita. Or, acts of the Buddha (2 Vols.). Calcutta 1935-1936 (Panjab University oriental publications 31-32).
   - Friedrich Weller: Das Leben des Buddha von Aśvaghoṣa. Leipzig 1926-1928 (Veröffentlichungen des Forschungsinstituts für Vergleichende Religionsgeschichte an der Universität Leipzig II.3/8).

## Publisher: Göttingen Register of Electronic Texts in Indian Languages (GRETIL), SUB Göttingen

## Licence:
   This e-text was provided to GRETIL in good faith that no copyright rights have been infringed. If anyone wishes to assert copyright over this file, please contact the GRETIL management at gretil(at)sub(dot)uni-goettingen(dot)de. The file will be immediately removed pending resolution of the claim.
   Distributed under a Creative Commons Attribution-NonCommercial-ShareAlike 4.0 International License.

## Structure of references:
   A reference is assembled consisting of
   - a pragmatic abbreviation of the title: Buddhacarita (Tibetan) = BCt,
   - the number of the chapter (le'u) in arabic numerals,
   - the number of the verse in arabic numerals.

## Notes:
   This text does not constitute a critical edition but rather a collation of the then accessible text witnesses with sporadic editorial remarks; however, the lemma choice of the critical edition of the first chapter in Steiner 2010 has been incorporated where it is pertaining to the Tibetan text.



# Text

| | rgya gar skad du | buddha tsa ri ta ma hā kā bya nā ma |(p1)

bod skad du | sangs rgyas kyi spyod pa zhes bya ba'i snyan dngags chen po |

sangs rgyas dang byang chub sems dpa' thams cad la phyag 'tshal lo |

dpal ldan yon tan tshogs kyis gang
bdag nyid chen po sems can gyi
don mdzad yang dag sangs rgyas dang
chos dang dge 'dun la phyag 'tshal 

bu ram shing par mthu mnyam bu ram shing pa'i rgyud
thub dka' shākya rnams la spyod pa rnam dag pa
'phrog byed zla ba lta bur skye dgu rnams la sdug
rgyal po zas gtsang zhes bya'i ming can byung bar gyur BCt_1.1

dbang po dang mtshungs de yi bdag po ldan ma yin
nus mthu rjes mtshungs gzi brjid lha mo bde sogs dang
padmo can 'dra phun sum tshogs pa sa bzhin brtan
sgyu ma chen mo zhes bya dpe med sgyu 'dra byung BCt_1.2

mi skyong rgyal po 'di ni de dang thabs cig tu
dga' ba nyer ldan rnam thos sras kyi dpal bzhin rol
de nas yang dag ting 'dzin ldan pa'i rig ma bzhin
sdig bral ma de mngal ni rnam par bzung bar gyur BCt_1.3

mngal dang nye bar ldan pa nyid kyi sngon rol tu
de ni gnyid song glang po'i dbang po dkar po zhig
rang nyid la ni rab tu zhugs sogs mthong gyur la
de yi mtshan ma nyam thag pa yang thob ma yin BCt_1.4

lha dang rab tu mtshungs pa de yi lha mo de
mngal gyis rigs kyi dpal ni rab tu 'dren byed cing
sgyu ma ngal ba dang ni mya ngan sgyu med par
gtsang la nyon mongs med pa'i dgon par blo gros mdzad BCt_1.5

de ni lum bi zhes bya'i nags mthar gyur pa'i sa
sna tshogs ljon shing sna tshogs shing rta mngon dga' bar
bsam gtan la bzod dben pa'i nags kyi mtha' bzhed ma
'gro ba'i ched dang gnas phyir mi skyong la zhus so BCt_1.6

de yi chos dang ldan la 'phags pa'i zhe 'dod dag
rnam par shes nas ya mtshan dga' ba yis gang ste
zhi ba'i grong nas sa yi bdag po gshegs gyur te
de yi dga' ba'i rgyu yin rnam par rgyu phyir min BCt_1.7

dpal dang ldan pa'i nags der rgyal po'i bdag ldan ma
rab tu bltams pa'i dus ni yang dag mngon gzigs shing
bla re nye bar phul ba'i gzims mal rab thob ste
mi mo stong phrag dag gis mngon par dga' bar byed BCt_1.8

de nas skar ma rgyal rab ldan par gyur pa'i tshe
brtul zhugs legs par 'dus byas lha mo de yi ni
rtsib logs dag nas 'jig rten phan phyir sras bltams te
tshor ba dang ni bral zhing nad dang bral ba nyid BCt_1.9

ji ltar brla skyes brla nas rgya chen lag pa nas
dbang po dang mtshungs nga la nu ni spyi bo nas
mchan ldan nyid kyang lag pa'i cha shas gsang ba nas
rnam pa de ltar de yi skye ba byung bar gyur BCt_1.10

mngal nas mngon par nges par byung ba gzugs mdzes te
nam mkha' dag las 'phos 'dra skye gnas las ma skyes
bskal pa gcig min rnams su bsgoms pa'i bdag nyid ni
gang zhig yang dag rab tu shes na skyes gyur blun po min BCt_1.11

nyi ma gzhon nu sa la mngon par babs pa bzhin
gsal ba dang ni brtan pas gang zhig mdzes pa ste
de ltar shin tu gsal yang nges par rtog pa na
ri bong gi mtshan ji ltar mig dag phrogs par gyur BCt_1.12

de ni rang gi lus kyi 'od rab 'bar ba yis
sgron ma'i 'od kyang gsal bar byed pa ltar bcom ste
rin thang chen po 'dzam bu chu gser mdzes pa'i mdog
phyogs rnams thams cad rnam par snang zhing gsal bar mdzad BCt_1.13

'khrugs pa ma yin yon po'i skyon dag rab bsal zhing
shin tu brtan pa dang ldan rnam par yangs pa'i 'gros
de ltar mi g.yo rab tu brtan pa'i gom pa bdun
drang srong skar ma bdun dang rab mnyam gshegs par gyur BCt_1.14

byang chub phyir dang 'gro la phan pa'i phyir skyes shing
'di ni bdag gi srid pa'i skye ba tha ma zhes
seng ge'i 'gros 'dra phyogs bzhi dag tu rnam gzigs nas
snod ldan rnams kyi don byed ngag kyang smras par gyur BCt_1.15

nam mkha' dag las rab babs zla ba'i 'od zer dkar
grang dang dro ba'i chu rgyun rnam pa gnyis kyi shugs
lus la yang dag reg pas bde ba bskyed pa'i phyir
mdzes shing yid 'od de yi spyi bor babs par gyur BCt_1.16

dpal ldan bla re bres par gser gyis 'bar zhing mtshan
bai ḍū rya yi rkang pa'i gzims mal la gzims pa
de la gus phyir gser gyi padma'i phyag mnga' ba'i
gnod sbyin bdag rnams kun nas yongs su bskor nas gnas BCt_1.17

mi mngon gyur pa'i lha rnams kyis kyang nam mkha' la
gang gi mthu las mgo bo yis ni rab btud cing
kun nas gdung ba skyob pa'i gdugs dkar rnams bzung ste
byang chub ched du mchog gi bsngags pa dag kyang smras BCt_1.18

'das pa'i sangs rgyas rnams la lhag par mchod byas pa'i
lto 'phye che rnams khyad 'phags chos la sred pa'i phyir
gang la rlung g.yab kyis g.yab gus pa'i mig gzir cing
man dā ra ba'i me tog rnams kyis yang dag 'thor BCt_1.19

de bzhin gshegs pa bltams pa'i yon tan gyis tshim pa'i
gtsang mar lhag par gnas pa'i rnam dag sems can rnams
sdug bsngal nyid du bying ba'i 'gro la phan pa'i phyir
lha rnams 'dod chags bral ba na yang dga' bar gyur BCt_1.20

gang gi rab tu bltams tshe ri rgyal phur bu nyid
rlung gis bsnun pa'i gru ltar sa gzhi g.yos gyur cing
tsan dan dang bcas u-tpal padma'i snying po yi
char pa dag ni nam mkha'i sprin dang bral las babs BCt_1.21

yid 'ong reg na bde ba'i rlung dag byung gyur te
lha yi na bza' dag ni mngon par 'bebs byed cing
nyi ma de nyid lhag par mngon par gsal ba ste
zhi ba'i 'od zer 'dus ma byas pa'i me 'bar ro BCt_1.22

shar dang byang gi mtshams kyi khang pa'i phyogs gcig na
bsil ba'i chu yi khron pa rang byung gyur pa ste
pho brang btsun mo'i 'khor rnams ya mtshan gyur rnams kyis
gang la bya ba rnams ni stegs bzhin rab tu byas BCt_1.23

chos dang ldan pa'i lha dang 'byung po'i tshogs rnams kyis
de ni lta ba'i don du nags tshal rab gang ste
rmad byung ngo mtshar gyur pa nyid kyi shing las kyang
me tog rnams ni dus ma yin par nges par brul BCt_1.24

'tshe bar byed pa'i sems can rnams kyang de yi tshe
phan tshun dag tu phyin te gnod pa mi byed la
'tsho ba'i 'jig rten dag na nad gang ji snyed pa
de dag rnams kyang 'bad pa med par de tshe bcom BCt_1.25

mkha' 'gro'i bya ni mtho min sgra sgrogs ri dags kyang
chu klung dag ni chu yang zhi bar bab gyur la
phyogs rnams rab snang dge ba'i nam mkha' rab mdzes shing
lha yi rnga rnams mkha' la rab tu grags par gyur BCt_1.26

rgud par gyur la mgon ni nye bar thob nas bzhin
'jig rten dag kyang mchog tu rab zhi thob gyur la
'jig rten rnams kyi thar pa'i bla ma rab bltams tshe
'dod pa'i lha nyid kho na dga' ba med par gyur BCt_1.27

shin tu ngo mtshar sras kyi skye ba mthong gyur nas
mi bdag brtan pa yin yang rnam par 'gyur nas song
rab dga' skyes pa nyid dang yid mi bde skyes te
brtse ba las ni mchi ma rnam pa gnyis byung ngo BCt_1.28

mi ma yin pa'i sras po nyid kyi nus pa dang
ma mi rang bzhin kyang ni stobs chung nyid kyi phyir
grang dang dro ba'i chu dag 'dres pa'i chu klung bzhin
lha mo 'jigs pa dang ni dga' bas gang bar 'gyur BCt_1.29

lhag ma spangs te 'jigs pa nyid ni shes byas nas
yid 'ong 'dod pa'i ched du rtogs pa ma yin pa'i
bud med rgan mo rnams kyis bde legs gyur byas shing
gtsang mar byas te lha rnams dag la phyag 'tshal lo BCt_1.30

de yi mtshan nyid dag kyang shes shing thos gyur nas
spyod dang thos dang tshig la grags thob bram ze rnams
rnam rgyas zhal ni ya mtshan dga' ba yis gang ste
dga' dang 'jigs par gyur pa'i mi yi lha la smras BCt_1.31

mi dag sa la bu ma gtogs pa'i khyad 'phags pa
gzhan gang cung zad 'dod min zhi ba de yi phyir
khyod kyi sgron ma 'di ni rigs kyi sgron ma ste
khyod nyid dga' bar mdzod cig dga' ston da ltar bgyi BCt_1.32

de phyir brtan pa rnam dpyod med par dgar mdzod dang
rigs ni nges pa nyid du mchog tu 'phel bar 'gyur
'di ni khyod kyi bu zhes skyes par gyur pa ste
'jig rten sdug bsngal dag gis mngon par bcom pa'i mgon BCt_1.33

mchog gyur 'di la mchog gyur gser gyi 'od mnga' zhing
sgron ma'i 'od zer dag gi mtshan rnams gang gyur pas
de nyid rtogs par gyur pa'i thub par 'gyur ba 'am
yang na mi bdag sa steng 'khor los sgyur bar 'gyur BCt_1.34

sa yi bdag po nyid la gal te dga' 'gyur na
stobs dang chos dag gis ni de'i tshe sa steng du
rgyal po kun gyi thog tu 'di ni gnas 'gyur te
skar ma'i 'od rnams la ni nyi ma'i 'od bzhin no BCt_1.35

de ni gal te thar bzhed nags su gshegs gyur na
mkhyen dang de nyid kyis ni de tshe sa steng du
lugs kun zil gyis mnan nas 'di ni gnas 'gyur te
mtho ba kun la ri rab ri yi rgyal po bzhin BCt_1.36

ji ltar lcags rnams la ni gser dag mchog yin la
ri rnams la ni ri rab chu bo rnams la mtsho
gza' rnams la ni zla ba dud byed rnams la nyi
de ltar khyod kyi sras ni rkang gnyis rnams kyi mchog BCt_1.37

gang gi spyan dag mi 'dzum mi gzir rnam par spangs pa ste
brtan zhing shin tu ring la dkar min rdzi ma dang
gzi brjid ldan pa yin yang 'on kyang zhi ba nyid
'di ni kun nas gzigs pa'i spyan mnga' ci la min BCt_1.38

de nas gnyis skyes rnams la mi bdag gis smra pa
bdag nyid chen po mi skyong snga mas ma mthong ba
mthong zhes khyad 'di gang yin 'di la rgyu mtshan ci
de nas bram ze rnams kyis de nyid la smras pa BCt_1.39

blo dang thos pa las dang grags pa rnams la ni
mi skyong sngon dang phyi ma nyid ni tshad ma min
dngos po'i lugs la 'dir ni bya ba rgyu yin la
'dir yang bdag gi dper brjod dag ni mkhyen par mdzod BCt_1.40

gang zhig rgyal po'i bstan bcos shes ldan ngan spong dag
rigs byed drang srong de gnyis kyis ni ma byas pa
de dag gi sras zhi ba pa wa sangs dang ni
phur bu yis ni dus kyis de nyid bskyed par gyur BCt_1.41

nyams gyur snga ma rnams kyis ma mthong rig byed gang
dbyangs can ma yi bu yis kyang ni slar smras pa
nus med gnas 'jog gis ni ma byas gyur pa gang
rgyas pa yis ni de ltar rnam pa mang por brjod BCt_1.42

'pho byed drang srong chen pos ma bsdebs gyur pa gang
tshig gi rkang pa grog mkhar gyis ni dang por bskyed
gso ba gang yang rgyun shes kyis ni ma mthong ba
phyi nas de ni drang srong rgyun shes bu yis byas BCt_1.43

gang yang gnyis skyes nyid ni ku shas ma rnyed pa
de ni gting dpogs bu yis rgyal po la thob bo
bu ram shing pas dang por ma bsdams gyur pa gang
rgya mtsho la ni dug bcas kyis kyang mtshams bzung ngo BCt_1.44

slob dpon nyid du bram ze'i rnal 'byor cho ga la
gzhan rnams kyis ma thob pa skyed byed gshegs par gyur
khyab 'jug gi ni grags pa'i las rnams gang yin pa
mi rnams la ni dpa' bo la sogs stobs med gyur BCt_1.45

de phyir lang tsho dang ni rigs dag tshad ma yin
la la la lar mchog nyid nyer thob 'jig rten na
rgyal dang drang srong rnams kyi snga mas ma byas pa
de dang de dag rnams ni bu rnams dag gis byas BCt_1.46

de ltar gnyis skyes de rnams kyis ni yid ches te
mi skyong dbugs 'byin dang yang mngon par dga' gyur la
mi 'dod the tshom dag ni yid las rnam bsal te
rab tu dga' ba nyid la lhag par 'dzegs par gyur BCt_1.47

dga' ba yis ni gnyis skyes dam pa de rnams la
bkur sti sngon du 'gro ba'i nor rnams rab phul te
ji skad smras bzhin 'di ni sa yi bdag por gyur
rgas pa thob nas nags rnams su ni 'gro bar shog BCt_1.48

de nas mtshan ma rnams dang dka' thub stobs las ni
skye ba mthar mdzad bltams pa de ni rtogs gyur nas
dam pa'i chos la gus pa'i shākya'i dbang phyug gi
gnas su dkar min drang srong chen po gshegs par gyur BCt_1.49

tshangs pa'i dpal nyid kyis dang dka' thub dpal gyis ni
'bar ba'i tshangs rig rnams kyi tshangs rig de la ni
rgyal po'i bla mas gus pa dang ni bkur sti'i phyir
mi dbang pho brang du ni rab tu spyan drangs so BCt_1.50

de ni sa bdag btsun mo'i 'khor gyi nye logs su
gzhon nu bltams pa la ni dga' ba'i shugs kyis 'ongs
dka' thub mchog las dang ni rgas pa la brten nas
brtan pa nags kyi 'du shes kyis ltar rnam par zhugs BCt_1.51

de nas thub pa gdan la gnas pa de la mi skyong gis
zhabs bsil mchod yon sngon 'gro yang dag rab mchod nas
sngon tshe gnas mchog la ni mtha' can lhas bzhin des
ji ltar nye bar spyod la snyan gsan phab pa'o BCt_1.52

bdag gi rigs ni rjes su bzung phyir nor ldan des
gang zhig bdag la gzigs phyir bcom ldan nyer gshegs la
bka' drin gnang bar mdzod cig zhi ba ci bgyi bgyi
kho bo slob ma lags so thugs rjes mdzad par rigs BCt_1.53

de ltar mi skyong gis ni dngos po thams cad kyis
nye bar gsol btab gyur pa'i thub pa ji lta bzhin
rab rgyas yangs pa'i spyan ni ya mtshan dang bcas pas
zab pa dang ni brtan pa'i tshig rnams smras pa'o BCt_1.54

chos 'dod gtong ba dang ldan 'gron la sdug cing phangs
bdag nyid chen po khyed la 'thad pa 'di yin la
sems dpa' rjes 'gro ye shes lang tsho rjes mthun pa
khyod kyi blo gros gnyen gang de ltar bdag la yin BCt_1.55

de dang de ni gang gis mi skyong drang srong des
phra mo'i chos kyi nor rnams rab tu thob byas nas
rtag par cho ga bzhin du mchod sbyin byas gyur pa
dka' thub rnams kyis phyug cing nor rnams dag gis dbul BCt_1.56

bdag gi nye bar 'ongs la dgos pa gang yin pa
bdag gi de ni gson mdzod dga' bar nyer song khyed
byang chub rtogs pa'i ched du khyod kyi sras bltams zhes
lha yi ngag dag bdag gis nyi ma'i lam du thos BCt_1.57

ngag de thos nas dang ni yid la bsgoms nas dang
mtshan ma rnams kyis shes nas de nas nye bar 'ongs
brgya byin gyi ni rgyal mtshan yang dag bsgrengs pa bzhin
shākya'i rigs kyi rgyal mtshan blta bar 'dod pa yis BCt_1.58

zhes pa'i tshig 'di de ltar thos par gyur nas ni
mi dbang rab tu dga' bas kun nas g.yos gyur te
yum gyi pang du son las gzhon nu blangs nas ni
dka' thub nor can la ni yang dag bstan par gyur BCt_1.59

de nas drang srong che des zhabs la 'khor los mtshan
phyag dang zhabs kyi sor mo dra bas 'brel ba dang
glang po bzhin du mdoms nub smin ma mdzod spur bcas
ya mtshan dang bcas rgyal po'i sras ni mthong bar gyur BCt_1.60

lha mo'i pang na zhugs pa me yi bu bzhin du
ma ma'i pang na zhugs pa mngon par mthong nas ni
byung gyur rdzi ma'i mtha' ru mchi ma rnam byung ste
dbugs med gyur nas gyen du lta la zhal phyogs gyur BCt_1.61

mig dag mchi mas yongs gang dkar min mthong nas ni
bu la brtse ba'i phyir ni mi skyong 'dar gyur te
mchi ma dang ni gre ba kha zhing ldab ldib bcas
thal mo sbyar zhing yan lag btud de dris par gyur BCt_1.62

gang gi lus ni lha las bar na cung zad cig
gang gi skye ba ngo mtshar mang po'i sgron ma ste
gang gi don ni mchog tu 'gyur bar smra ba ste
rab tu mthong nas brtan pa gang phyir mchi ma 'ong BCt_1.63

bcom ldan gzhon nu brtan pa'i tshe can yin snyam mam
bdag gi mya ngan ched du skyes pa min nam ci
bdag la chu yi snyim pa ci zhig ltar rnyed de
'di ni dus kyis 'thung phyir nye bar 'ongs ma yin BCt_1.64

bdag gi snyan grags gter ni mi zad yin snyam mam
nges par bdag gi rigs kyi lag nor yin snyam ci
nges par pha rol tu ni rab tu 'gro snyam mam
gnyid par gyur kyang bu ni phye ba'i mig gcig yod BCt_1.65

bdag gi rigs kyi myu gu skyes pa ma rgyas par
yongs su skams pa'i skal ba can zhig min snyam mam
khyab bdag myur bar gsungs shig bdag la zhi ba med
gnyen 'dun rnams kyi bu la brtse ba khyed kyis rig BCt_1.66

de ltar mi 'dod blo yis 'khrul ba byung gyur pa
rig nas mi dbang rgyal la thub pa des smras pa
bdag gis smras pa gang de the tshom med pa de
mi skyong khyed kyi blo gros gzhan gang ma gyur cig BCt_1.67

'di yi gzhan gyur mtshon min bdag gi rnam 'gyur te
'on kyang rang la slu bar rab mtshon rnam par 'khrugs
skye ba zad pa'i rnyed par sla min rtogs pa po
'di skyes bdag gi 'gro ba la ni dus yin no BCt_1.68

rgyal srid rnam par spangs nas yul rnams la mi gnas
'bad pa drag po rnams kyis de nyid thob byas nas
'di ni 'gro la gti mug mun pa rnam 'joms phyir
ye shes rang bzhin nyi ma rab tu 'bar bar 'gyur BCt_1.69

sdug bsngal rgya mtsho nad rnam bkram pa'i dbu ba can
rga ba'i dba' rlabs 'chi ba'i shugs ni drag po las
'gro ba nyam thag bying bar gyur rnams 'di yis ni
ye shes gru bo chen po yis ni sgrol bar byed BCt_1.70

shes rab chu yi shugs la brtan pa'i tshul khrims ngogs
ting nge 'dzin ni bsil ba'i brtul zhugs ngang pa 'phyo
'di yi mchog gi chos kyi chu bo rab bskor la
sred pas nyam thag gson pa'i 'jig rten 'thung bar byed BCt_1.71

sdug bsngal gyis nyam thag dang yul gyis bsgribs rnams dang
'khor ba'i 'brog dgon 'jigs par gnas pa rnams la ni
lam rab chud zos rnams la lam 'gro rnams bzhin du
'dis ni rnam par dag pa'i lam dag 'chad par 'gyur BCt_1.72

yul gyi bung shing can gyi 'dod chags me yis ni
'jig rten skye bo rnam par bsregs par gyur ba la
sos ka'i tha mar sprin chen gyis ni char bzhin du
'di yis chos kyi char gyis rab tu sim byed 'gyur BCt_1.73

sred pa'i sgo gtan ma rig mun pa'i sgo glegs can
sgo la skye dgu rnams kyi 'thon pa'i rgyu las ni
'di yis mchog rab kun nas rnyed par dka' ba yi
dam pa'i chos kyi sgras ni rnam par 'byed par 'gyur BCt_1.74

rang gi las kyi zhags pa rnams kyis yongs dkris shing
sdug bsngal dag gis mngon par zil non rten med pa'i
'jig rten rnams kyi rdzogs pa'i byang chub brnyes nas kyang
chos kyi rgyal po 'dis ni 'ching ba thar mdzad 'gyur BCt_1.75

rmongs sam 'dod pa'i bde ba yis sam rgyags las rung
'di yi mthar thug chos gang thos par mi byed pa
mi yi 'jig rten 'dir de mya ngan bya ba'i gnas
de phyir khyed nyid 'di la mya ngan ma byed cig BCt_1.76

yon tan rgya mtsho 'di las 'khrul gyur bdag gi ni
bsam gtan rnams ni thob kyang don byas med nyid de
de yi dam chos ma thos pa las kho bo ni
mtho ris dag na gnas kyang phun tshogs med pa snyam BCt_1.77

de ltar don thos bshes dang bcas shing btsun mor bcas
yid mi bde ba dor nas mi dbang dgar gyur la
rnam pa de ltar bdag gi bu ni 'di'o zhes
des ni bdag nyid la ni snying po ldan par bsams BCt_1.78

'phags pa'i chos rnams kyis kyang 'gro bar 'gyur ro zhes
bsam pa'i rnam par gzung bya snying la byas gyur te
nges par 'di ni mi sdug chos kyi phyogs min la
rigs rgyud nyams pa las ni 'on kyang 'jigs pa mthong BCt_1.79

de nas bu la rnam par 'khrugs pa'i rgyal po la
bu yi nges pa'i de nyid rig par byas nas su
gus bcas gyen du gzugs mthong dkar min thub pa ni
rlung gi lam gyis ji ltar 'ongs par gshegs par gyur BCt_1.80

blo gros byas pa'i sring mo'i bu yang mthong nas ni
thub pa'i gsung mnyan pa dang de yi lugs la ni
rnam mang rjes su brtse ba yis ni legs pa des
sdug pa'i bu bzhin du ni sbyor ba byed du bcug BCt_1.81

sras po skyes pas tshim pa'i mi yi bdag po yang
yul la song ba'i 'ching ba rnams ni rnam spangs te
sras kyi yid 'ong sras po bltams pa'i las dag ni
rigs dang 'dra bar ji lta ba bzhin byed du bcug BCt_1.82

zhag bcu yongs su 'das par gyur pa nyid kyi tshe
mchog gi dga' ba rab ldan snyoms par gyur pa'i yid
sras las mchog tu 'gyur phyir lha yi mchod pa ni
bzlas brjod dang ni sbyin sreg bkra shis la sogs byas BCt_1.83

gzhan yang brgya dang stong phrag yongs su gang ba'i grangs
brtan dang stobs ldan bu rnams gser gyu rwar bcas shing
rgas pa nye bar 'ongs min 'o ma ldan pa'i ba
rang gi sras 'phel phyir na gnyis skyes rnams la byin BCt_1.84

de nas snyoms pa'i bdag nyid kyis ni rnam mang yul
rang sems tshim par byed pa'i bya ba rnams byas nas
yon tan ldan zhing dge ba'i yud tsam nges pa na
grong khyer rab tu 'jug la dga' bas blo gros mdzad BCt_1.85

de nas mche gnyis mche ba las byung rin thang che
dkar po dkar po'i me tog gis spras nor bu'i sgron
khri la dge ba'i phyir ni lha mo sras ldan ma
lha rnams la ni rab tu btud nas bsnyen par gyur BCt_1.86

de nas gnas brtan skye mo rjes 'brang sras mgon ma
bdag po ldan ma grong la mdun du rab zhugs nas
mchod ldan lha na lha rnams kyis ni brgya byin bzhin
mi bdag nyid kyang grong pa'i tshogs kyis gshegs par gyur BCt_1.87

de nas gdong drug skyes pas yid ches dbang phyug bzhin
shākya'i rgyal pos grong khyer rnam par khyab mdzad de
zhal ni dga' bas rab gang 'di dang 'di zhes pa'i
srid 'phel rgyas pa dang ni grags dang snyan pa mdzad BCt_1.88

de nas mi yi bdag po'i sras bltams cher skyes pas
ser skya zhes pa'i grong khyer ljongs dang bcas pa de
gnod sbyin grong ni phun tshogs 'dod pa skyes pa na
lha yi bu mo rnams kyis bkram bzhin dga' bar gyur BCt_1.89

| sangs rgyas kyi spyod pa zhes bya ba'i snyan dngags chen po las | gzhon nu sku bltams pa'i le'u ste dang po'o ||

skye dang rga ba mthar song bdag skyes bdag pham de'i
skyes pa nas brtsams mi nyin nyi mas rgyal po de
chu yi shugs rnams kyis ni chu bo sin dhu bzhin
nor dang glang po rta dang bshes rnams 'phel bar gyur BCt_2.1

nor rnams dang ni rin po che dang bzang po'i gser
de dang de ni byas dang ma byas pa nyid kyang
yid la re ba yi rang bzhin du khur gyur pa
de la gcig tu phan pa'i cha shas gter rnyed gyur BCt_2.2

gang zhig padma dang mtshungs gnyis 'thung rnams kyis kyang
dkyil 'khor 'di la nye bar 'ong bar mi nus pa'i
gangs dang ldan pa'i glang chen chang gis dregs de rnams
'bad pa las kyang gzhan du de la nye bar gnas BCt_2.3

sna tshogs mtshan mas mtshan zhing gsar ba'i gser sga dang
de bzhin gzhan rnams dag gis brgyan byas rngog ma 'phyang
stobs dang byams pa dang ni nor gyis thob pa yi
'di yi mgyogs 'gro rnams kyis grong khyer phye mar byas BCt_2.4

de bzhin 'di yi yul 'khor du ni tshim dang rgyas
legs ma rdul ldan yon tan ldan pa'o mar ldan
rab mchog be'u rnams dang bcas pa'i ba rnams ni
'o ma mang po 'jo ba mang po byung bar gyur BCt_2.5

'di yi dgra bo dbus gnas nyid du song gyur pa
dbus gnas gyur pa mdza' bshes nyid du rab tu song
khyad par du ni bshes gnyen brtan por song ba ste
'di yi phyogs dag gnyis te dgra yang yod ma yin BCt_2.6

de bzhin du ni 'di yi 'jam rlung 'brug gi sgra
glog gi 'phreng ba 'khyil ba yis ni brgyan pa'i sprin
rdo char dang ni thog lhung nyes pa rnams kyis gzhan
yul du dus la lha yis char pa phab par gyur BCt_2.7

zhing gi las kyi ngal dub byed pa nyung ngus kyang
'bru ni 'bras bu ldan pa dus sbyor bzhin skyes te
de rnams nyid kyang 'di yi sman du byung gyur la
bcud dang snying po yis kyang mngon par lhag pa nyid BCt_2.8

g.yul du rab tu zhugs la kun tu 'joms pa bzhin
lus la the tshom za bar byed pa'i dus na yang
rab bzhin gnas shing bde ba nyid du nad med par
dus kyi dbang gis mi mo rnams ni rab tu btsas BCt_2.9

brtul zhugs ldan rnams ma gtogs nor rdzas dman na yang
mi rnams pha rol rnams las don du gnyer mi byed
mngon par don du gnyer la 'phags pa nor 'phra yang
de tshe 'ga' zhig dag ni rgyab kyis phyogs ma gyur BCt_2.10

de tshe rgyal po de yi rgyal srid la ni 'ga'
gnyen la zhe sa med min mi ster ba yang med
brtul zhugs med pa nyid min rdzun med 'tshe med pa
sgra mi bsgrags kyi sras po lta bu byung bar gyur BCt_2.11

der yang skyed mos tshal dang lha gnas dka' thub gnas
khron pa rdzing dang dge bcu 'du ba'i gnas rnams kyi
bya ba rnams ni mtho ris bzhin du nyer thob nas
chos 'dod rnams kyis mngon sum du ni rab tu mdzad BCt_2.12

mu ge dang ni 'jigs dang nad rnams las grol zhing
dgar gyur skye bo mtho ris bzhin du mngon par dga'
bdag pos bdag mo la 'am mo yis bdag por rung
phan tshun log par mngon par spyod pa dag kyang med BCt_2.13

dga' ba'i ched du 'dod la 'ga' zhig gis ma bsnyen
'dod pa'i don du nor ni 'ga' zhig gis ma bsrungs
nor gyi don du chos la 'ga' zhig gis ma spyad
chos kyi ched du tshe ba 'ga' zhig gis ma byas BCt_2.14

rkun po sogs dang dgra yang nyams par rang gnas te
pha rol mya ngan med pa ji lta ba nyid bzhin
rang gi 'khor lo pha rol 'khor lo las grol te
rgyal po de la bde dang lo legs byung bar gyur BCt_2.15

de yi tshe na rgyal po de yi rgyal srid la
de skyes pa na nyi ma'i sras po'i yid shes bzhin
dga' bar spyad par gyur la sdig pa rab nyams shing
chos rnams 'bar zhing nyon mongs rnams ni zhi bar gyur BCt_2.16

gang phyir rnam pa de ltar don kun grub pa dang
rgyal po'i rigs kyi phun sum tshogs pa byung gyur te
de phyir mi skyong gis ni sras po de yi mtshan
don kun grub pa zhes bya 'di ni rab tu mdzad BCt_2.17

lha mo sgyu ma yang ni lha yi drang srong mtshungs
bu yi nus mthu rnam par spangs pa mthong nas ni
bltams la rab tu dga' mas bzod par ma nus te
de nas gnas pa'i phyir du lhar ni gshegs par gyur BCt_2.18

de nas lha yi mngal dang mtshungs pa'i gzhon nu la
byams pa'i rang bzhin gyis kyang khyad par med pa yi
ma yi nu mo mdangs mnyam pa yi rang bzhin la
yang dag skyed bcug bdag las skyes pa lta bur gyur BCt_2.19

de nas nyi ma gzhon nu 'char rir gnas 'dra dang
rlung gis rab tu bud par gyur pa'i me bzhin dang
skar ma'i bdag po mun min phyogs la gnas pa ltar
gzhon nu de ni rim gyis yang dag 'phel bar gyur BCt_2.20

de nas ring thang chen po'i tsan dan rnams dang ni
rin chen 'phreng ba sman gyi snying por bcas rnams dang
ri dags rab tu sbyar ba'i gser gyi shing rta dang
'di yi ched du bshes kyi khyim rnams dag nas blangs BCt_2.21

lang tshe nyid dang rjes su mthun pa'i rgyan rnams dang
gser gyi rang bzhin ri dags glang chen rta rnams dang
gser dang dngul gyis bris pa'i mi chung gzugs rnams dang
shing rta ba glang byung dus yang dag sbyar rnams blangs BCt_2.22

de ni lang tsho rjes mthun yul la nye spyod pa
de rnams kyis ni yul la nyer spyad la
dpal dang brtan pa yis dang blo dang dpal gyis kyang
byis pa yin yang byis min rab mtshungs byung bar gyur BCt_2.23

lang tsho gzhon nu shin tu 'das nas yang dag par
'du byed las ni rab tu thob nas dus su ni
lo mang dag gis rtogs bya nyin zhag nyung ngu yis
rang dang rjes su mthun pa'i rig pa rnams ni blangs BCt_2.24

drang srong chen po dkar min las ni sngon rol du
de yi nye legs don gyi skal ba thos nas ni
nags su gshegs par 'gyur zhes shākya'i rgyal po yis
'dod pa rnams la chags pa bskyed du bcug par gyur BCt_2.25

brtan pa'i tshul khrims spyod pa spyan gyi rigs de las
ngo tsha dang ni dul ba nyer ldan legs ldan ma
grags 'dzin ma zhes grags pa rnam par yangs pa ma
btsun mor mngon par brjod pa'i dpal mo 'di la blangs BCt_2.26

kun byed gzhon nu dang ni rab tu mtshungs pa yi
mchog gi lus kyis snang zhing gsal ba de nyid ni
shākya'i rgyal po'i mna' ma de dang thabs gcig tu
bde sogs ma dang mig stong ldan bzhin mngon par dga' BCt_2.27

yid kyang skyod par byed la cung zhig rab log pa
gang gis mthong mi 'gyur zhes rjes su bsams byas nas
sa la rab tu spyod min lding khang lto nyid du
gnas dag mi skyong gis ni de la rnam par bstan BCt_2.28

de nas gzhal med nam mkhar sa la spyod pa bzhin
ston ka'i dus kyi chu ster sprin ni dkar po yi
dus sbyor kun tu bde ba'i gzhi yi lding khang la
bud med rnams kyi sil snyan rgya chen rnams kyis rnam par gshegs BCt_2.29

gser gyis bsdams pa'i rnga shing can gyi rdza rnga'i skad
mi mo'i lag pa'i rtse mos mngon par brdungs pa yi
lha mchog ma yi gar dang mnyam pa'i gar rnams kyis
ti se'i gangs ltar de yi pho brang mdzes par gyur BCt_2.30

ngag dang bzo dang rol dang rnam 'gyur rnams kyis kyang
rgyags dang rtse dang rgod pa dngar mo rnams kyis dang
smin ma bskyod pa yis dang phyed mig lta rnams kyis
de la der ni mi mo rnams ni dga' bar gyur BCt_2.31

de nas de ni 'dod pa rten par mkhas pa yis
dga' bas dregs pa'i bud med rnams kyis bzung gyur la
gzhal med khang gi rgyab nas bsod nams las can bzhin
gzhal med khang gi rgyab nas sa la ma gshegs so BCt_2.32

mi skyong gis kyang de nyid bskyed pa'i ched las ni
de yi 'byung bar 'gyur ba'i don gyis bskul gyur te
sdig pa las ni dga' bral zhi la mngon dga' zhing
legs la skal bar bgos shing dul la bsnyen par gyur BCt_2.33

brtan min bzhin du 'dod pa'i bde la ma zhen la
ma rungs bskyed ma la ni yang dag chags ma gyur
brtan pas dbang po'i rta ni stabs las rnam thul zhing
gzhen dang grong khyer pa rnams yon tan rnams kyis rgyal BCt_2.34

gzhan gyi sdug bsngal phir ni rig pa ma brjod la
ye shes dge ba gang yang de la lhag par brjod
des ni rang gi skye dgu rnams la ji lta bar
de ltar skye dgu rnams la dge ba'i bsngags pa mdzad BCt_2.35

skar ma rgyal snang shes ldan sras po lhag pa'i lha
ji lta bar ni de yi tshe ring phyir mchod de
chung min me la bsreg bya rnams ni bsregs gyur la
gnyis skyes rnams la gser dang ba lang rnams kyang byin BCt_2.36

'gram stegs chab rnams kyis dang yon tan chab rnams kyis
gtsang sbra'i ched du lus dang yid la khrus byas te
rig byed du ni nye bar bstan pa'i chang rnams dang
zhi ba bdag skyes snying la zhi ba'i bde la 'thungs BCt_2.37

gang zhig don dang mi ldan zhi ba ma smras la
gang zhig dga' ba dang bral de nyid ma brjod de
zhi ba de nyid med dang rtsub pa'i de nyid phyir
ngo tsha ba yis bdag nyid kho na brjod ma nus BCt_2.38

don ldan 'dod pa rnams dang mi 'dod pa rnams la
chags pa'i skyon la brten nas rab tu 'thob min te
dge ba'i tha snyad gtsang ma la ni bsnyen gyur la
mchod sbyin la yang ma mos de ltar ji lta bzhin BCt_2.39

sred pa dang ldan mngon par 'ongs la de ma thag
sbyin bya chu 'dra rnams kyis skom pa bcad gyur la
g.yul las ma gtogs ye shes kyi ni sta ri yis
dgra bo rnams kyi nga rgyal chen po bcom par gyur BCt_2.40

bcig ni rnam par dul la des ni bdun bsrungs shing
bdun po nyid ni dor la lnga po dag ni bsrungs
sde tshan gsum po thob la sde tshan gsum rtogs shing
sde tshan gnyis po shes la sde tshan gnyis po spangs BCt_2.41

nyes pa byas kyang rab tu bskyabs nas gzhom bya la
'tshe bar mi byed khro bas kyang ni gzigs ma yin
de rnams dag la 'bras bu zhi bas bcings gyur la
de rnams dag ni 'dor ba tshul ma yin phyir mthong BCt_2.42

drang srong rnams kyi mchog gi brtul zhugs spyad gyur la
yun ring yang dag bzung ba'i sha 'khon zhugs rnams dor
yon tan dri ldan snyan dag rnams ni thob gyur la
dri ma can du byed pa'i rdul rnams rnam par dor BCt_2.43

rab tu mi gnas gtor ma'i dpya ni ma blangs la
pha rol dngos po rnams la mngon par rlom ma byas
dgra rnams la ni chos ma yin pa ma smras la
khro bo rnams ni snying gis bzung ba ma yin no BCt_2.44

zhi ba'i bdag nyid sems ni rnam par rab dad la
rnal 'byor rab tu ldan pa'i dbang po rnams ci ltar
der ni de ltar sa bdag rab tu sgyur ba can
'bangs dang grong khyer pa rnams de lta nyid du byas BCt_2.45

de nas mdzes ma'i 'o ma 'dzin pa dang ldan ma
grags 'dzin ma ni rang gi grags pa 'dzin ma la
zas gtsang sras po'i sras po sgra gcan dgra yi zhal
sgra gcan 'dzin zhes bya ba dus su skyes par gyur BCt_2.46

de nas 'dod pa'i bu mnga' mchog gis yid ches te
rigs brgyud 'phel ba rab mtshon sa skyong rgyal po ni
ji lta nyid du sras po rab tu skyes la dga'
de lta nyid du sras po'i sras po skyes la dga' BCt_2.47

bdag gi bu yi bur gyur pa la brtse ba ni
bdag bzhin gang las yin zhes dga' ba skyes gyur te
dus su des ni cha ga de dang de dmigs shing
bu la dga' ba mtho ris bzhin du 'dzegs par gyur BCt_2.48

rgyal po'i khyu mchog grags dang snyan pas mtshan rnams kyi
dang po'i bskal ba rnams kyi lam la gnas nas ni
dkar po ma dor dka' thub rnams la dka' thub dang
'tshe ba dor ba'i mchod sbyin rnams kyis mchod par gyur BCt_2.49

rgyal po'i dpal gyis dang ni dka' thub dpal gyis kyang
bsod nams las can de ni de nas 'bar gyur la
rigs dang blo dang mdzad spyod kyis kyang gsal ba ste
gzi brjid stong gi 'od zer bzhin du rab tu 'phro BCt_2.50

rang byung las byung mchod byed sngags ni mchod byas nas
sras gnas ched du brtan pa'i dpal gyis bzlas byas shing
dka' thub byed pa'i las rnams byas gyur skye dgu rnams
skyed 'dod skye dgu'i bdag bzhin dang po'i dus su'o BCt_2.51

mtshon cha spangs shing bstan bcos rnam par shes gyur la
nye bar zhi la bsnyen zhing nges la rnam par bzod
dbang ldan bzhin du yul rnams gang la ma bsnyen la
yab mes bzhin du yul rnams kun la gzigs par gyur BCt_2.52

des kyang bu yi ched du rgyal srid bzung gyur la
bu ni rigs kyi don du rigs ni grags pa'i phyir
grags pa mtho ris ched du mtho ris bdag nyid phyir
chos kyi don du bdag nyid gnas la 'dod par gyur BCt_2.53

de ltar des ni dam pa rnams kyis nges thob pa'i
thos pa las grub chos ni rnam pa sna tshogs byas
gang las bdag gi bus ni bu yi ngo mthong nas
nags tshal nyid du 'gro mi 'gyur zhes mgon bslangs so BCt_2.54

bdag la yang dag gnas pa'i dpal ni bsrung 'dod pa'i
sa skyong rnams kyis sa la bu ni bsrung ba ste
chos ni 'dod pa'i mi yi dbang po de yis kyang
yul rnams 'dor ba med par bu ni chos las bsrungs BCt_2.55

byang chub sems dpa' yul la bde ba'i ro shes thams cad kyang
srags bskyed pa na dpe med sems dpa' nags su gshegs gyur te
de phyir nye bar bsags pa'i las ni rtsa nas bskyed pa'i phyir
de ni zhi ba ma thob de srid dga' ba bsnyen par gyur BCt_2.56

| sangs rgyas kyi spyod pa zhes bya ba'i snyan dngags chen po las | btsun mo'i 'khor na gnas pa'i le'u ste gnyis pa'o ||

de nas re zhig dus nas 'jam po'i rtswa rnams dang
khu byug pho ni gyen du skad 'don rkang 'thung rnams
glu rnams dang ni nges ldan skyed mos tshal rnams ni
padma'i 'byung gnas kyis brgyan des ni thos par gyur BCt_3.1

de nas bud med skye bo rnams ni dga' ba yi
grong khyer skyed mos tshal gyi yid 'ong dngos thos te
khyim gi nang du mngon par bkag pa'i klu bzhin du
phyi rol rab tu 'gro ba'i ched du blo mdzad do BCt_3.2

de nas sras su mngon brjod yid 'ong de yi ni
dgongs pa mi skyong gis ni nges par thos gyur nas
brtse ba'i phun sum tshogs pas lang tshor 'ongs pa ru
ltad mo dag la rnam par gshegs par bka' stsal to BCt_3.3

gzhon nu shin tu gzhon nu'i sems dang ldan pa ni
yang dag skyo ba'i sems su ma gyur zhes sems shing
nyam thag tha dad skye bo kun nas 'dus pa ni
rgyal po'i lam du phyir la rnam par bzlog pa ste BCt_3.4

nying lag dman pa rnams dang dbang po ma tshang rnams
'khogs pa nad pa la sogs bkren rnams phyogs rnams su
de nas mchog tu zhi bas yang dag rab bton nas
rgyal po'i lam rnams dag ni mchog tu mdzes par byas BCt_3.5

de nas dpal ldan rgyal po'i lam ni byas pa na
dpal ldan rnam par dul ba rjes 'brang gzhon nu ni
gzhal yas khang pa'i logs nas dus su mngon babs nas
mngon par rjes gnang byas pa mi skyong la mngon gshegs BCt_3.6

de nas mi dbang bu la mchi ma byung gyur te
mgo la nye bar bsnoms te yun ring rnam gzigs nas
song zhig ces ni tshig gi bka' dag bstsal gyur la
brtse ba dag las de ni yid kyis ma btang ngo BCt_3.7

de nas de ni 'dzam bu chu gser sga 'dzin pa'i
legs par bslabs pa'i mgyogs 'gro ba'i yis sbyar ba yi
dbang po ma nyams mkhas shing gcang la 'od zer 'chang
gser gyi rang bzhin shing rta la ni yang dag 'dzegs BCt_3.8

de nas 'bras spos me tog 'bar ba rab bkram zhing
phreng ba rnam dpyangs rab tu g.yo ba'i ba dan can
zla ba skar ma dang bcas bar snang la bzhin du
'brang ba rjes 'brang lam ni rab tu thob par gyur BCt_3.9

ya mtshan gyur las rab tu rgyas pa'i mig rnams ni
u-tpal sngon po'i phyed 'dra rnams kyis bkram pa ni
rgyal po'i lam la dal bu dal bus gshegs gyur te
grong khyer skye bo rnams kyis kun nas mngon par dga' BCt_3.10

kha cig de la zhi ba'i yon tan gyis bstod la
de bzhin gzhan rnams gsal ba nyid kyis phyag 'tshal zhing
kha cig dag ni 'di la mngon du phyogs nas kyang
dpal dang tshe yi rnam par rgyas la shis pa brjod BCt_3.11

zhar ba sgur po nang pa mi'u thung rnams kyi
tshogs pa rnams ni rigs chen rnams las nges bral nas
mi mo rnams ni nges par zhugs gnas phra rnams las
lha yi rjes 'gro rgyal mtshan bzhin du rab tu btud BCt_3.12

de nas gzhon nu nges par gshegs shes gtam dag ni
bsgo bya skye las bud med rnams kyis thos gyur nas
bkur 'os skye bos mngon par rjes gnang byas pa rnams
blta bar 'dod pas lding khang shong du song bar gyur BCt_3.13

yon tan ska rags brul zhing gegs byas de rnams ni
gnyid log rab tu sad pas lta byed 'khrugs pa rnams
gnas lugs gtam gyis rnam par brgyan rnams rnam bzhag ste
ya mtshan gyur pas dogs med par ni yongs su song BCt_3.14

gzhal yas khang gi skad kyi 'og gi sgra rnams dang
dril chung sgra rnams dang ni gdu bu'i sgra rnams kyis
rnam par skrag gyur khyim gyi bya ba'i tshogs rnams ni
phan tshun shugs rnams las kyang yang dag kun nas gtor BCt_3.15

gang zhig 'dir ni yan lag rab mchog ma rnams ni
myur ba rab tu skyes gyur tsam tsom skyes rnams kyi
'o ma 'dzin rnams rgyas shing skyed smad shing rta ni
yangs pa rnams kyis lci ba nyid phyir 'gro ba bzung BCt_3.16

mtha' gcig legs par rab tu sbyar ba'i rgyan rnams ni
rnam par sbas pa rnam par gsal bas ngo tsha bas
skyen por 'gro ba nus pa yin yang gzhan mo yis
'gro ba nges par bzung ste myur min song bar gyur BCt_3.17

phan tshun rab tu bcer bas ril por gyur pa rnams
yang dag drud las bskyod gyur rna lung 'khyil ba can
de dag rnams kyi de tshe sgra bcas rgyan rnams ni
rlung bgrod skar khung rnams su rab tu zhi bar gyur BCt_3.18

rlung bgrod skar khung rnams las rnam par 'thon pa rnams
phan tshun thang chod gyur pa'i lung rna 'khyil ba rnams
bud med rnams kyi 'dam skyes 'dra ba'i 'dam skyes zhal
lding khang rnams su bkod pa rnams ni rnam par mdzes BCt_3.19

de nas khang bzangs lang tsho ma rnams kyis khyab cing
ya mtshan las ni rab phye skar khung rnams kyis ni
lha mo dang bcas gzhal med rnams kyis nam mkha' bzhin
dpal dang ldan pa'i grong khyer kun nas mdzes par gyur BCt_3.20

skar khung rnams kyi rnam par spangs pa ma yin las
phan tshun 'gram par bkod pa'i rna lung can rnams kyi
'dam skyes padma rnams kyi tshogs rnams bcings pa bzhin
rab myos mchog ma rnams kyi zhal ni mdzes par gyur BCt_3.21

gzhon nu de la lam du rnam par lta ba yi
bud med de rnams sa la 'gro 'dod ltar mdzes shing
gyen du gdong phyogs de la rab tu blta ba yi
mi rnams gnam la 'gro bar 'dod bzhin mdzes par gyur BCt_3.22

lus dang dpal gyis mchog tu 'bar bar gyur pa yi
rgyal po'i sras de mthong nas bud med de rnams ni
nges par dgongs par gzhan min bsam pa dag pa yis
'di yi chung ma skal ba bzang zhes dal bus smras BCt_3.23

gzugs kyis dngos su me tog tog can dang mtshungs shing
rnam par ring zhing rgyas pa'i dpung pa can 'di ni
dpal nyid dor nas chos la nye bar gshegs shes te
de la de dag rnams kyis zhe sa kho na byas BCt_3.24

rnam par dul la gtsang zhing brtan pa'i cha lugs can
grong pa rnams kyis de ltar rgyal po'i lam khyab pa
de ni sngon du gzhon nus mthong nas dga' ba ste
bdag gi srid pa gzhan ma cung zhig brtags pa 'dra BCt_3.25

grong khyer de yang mtho ris bzhin du rab dga' ba
mngon par gzigs nas gtsang mar gnas pa'i lha rnams kyis
sa gzhi skyong ba'i sras po yang dag bskul don du
'khogs pa'i mi rgan rab tu 'gro bar sprul gyur to BCt_3.26

de nas gzhon nu yis ni rga bas zil non zhing
mi rnams las ni tha dad dbyibs can de gzigs nas
g.yo ba mang cing de nyid du ni zhugs pa'i spyan
chags par gyur cing kha lo 'dzin pa la smras so BCt_3.27

mngon par nyer 'ong mi de su yin 'dren pa kye
skra rnams dkar zhing dbyug pa la ni lag pas brten
smin mas kun nas mig g.yogs 'khogs shing yan lag dud
rnam 'gyur 'di ni tha mal gang 'dod yin nam ci BCt_3.28

de skad ces smras shing rta rab tu 'dren pa po
lha mchog de rnams nyid kyis blo ni rmongs byas shing
don ni bsrung bya yin yang skyon med mthong gyur te
de yis sa skyong bdag nyid skyes la nges par gsol BCt_3.29

gzugs kyi gnod byed stobs kyi rnam par za ba po
dga' ba rnams kyi 'joms byed mya ngan rnams kyi sa
dran pa rnams kyi nyams byed dbang po rnams kyi dgra
'di ni rgas pa zhes bya gang gis 'di bcom mo BCt_3.30

'dis kyang byis pa nyid na 'o ma 'thungs gyur cing
dus kyis sa la yongs su gnyid log gyur pa ste
rim gyis lus rab ldan pa'i lang tsho gyur nas kyang
rim gyis de nyid kho na rga bar nye bar song BCt_3.31

de skad ces smras rgyal po'i bdag nyid skyes pa de
cung zhig 'dar zhing kha lo sgyur la 'di skad smras
skyon 'di kho bo la yang 'byung ba yin 'am ci
de bzhin 'di la kha lo sgyur ba yis gsol to BCt_3.32

'di ni na tshod rab mchog tshe dang ldan pa'i yang
gnod mi za bar dus kyi dbang gis 'byung bar 'gyur
de bzhin rgas pa gzugs kyi rnam par nyams pa por
'jig rten pa yis shes pa nyid dang mthong ba nyid BCt_3.33

de nas sngon gyi bsam pa dag pa'i blo mnga' ba
rnam rgyas bskal par bsags pa'i bsod nams las can de
rdo rje chen po'i sgra la nye bar ba lang bzhin
rgas pa thos nas gzhon nu kun nas yi mug gyur BCt_3.34

dbugs ni ring du brgyas nas rang gi mgo bsgul zhing
'khogs pa de la spyan ni rnam par zhugs nas su
dga' ba dang bcas skye ba de rnams gzigs gyur nas
sems ni khong du chud pa de yis tshig 'di smras BCt_3.35

dran pa dang ni gzugs dang pha rol gnon pa yang
de ltar rgas pas rnam dpyod med par 'joms pa ste
'di lta bur ni mngon sum nyid du mthong na yang
'jig rten pa dag skyo med nyer 'gro kho na'o BCt_3.36

de ltar song na 'dren pa rta rnams phyir bzlog la
khyod ni khyim nyid du ni skyen par rab tu song
rgas pa'i 'jigs pa'i sems su gnas pa kho bo la
skyed mos tshal gyi sa la bde ba ga la yod BCt_3.37

de nas rgyal po'i sras po de yi bka' lung gis
kha lo sgyur bas shing rta phyir la zlogs par gyur
de nas gzhon nus pho brang de nyid kho nar ni
bsam pa'i dbang gis stong pa bzhin du rab tu thob BCt_3.38

gang gi tshe na der yang bde ba ma rnyed de
rgas pa rgas pa zhes ni rab tu yongs su rtogs
de nas mi dbang gis ni rjes gnang de ni slar
rim gyis de nyid kho nas phyi rol gshegs par gyur BCt_3.39

de nas gzhan yang lus la nad dang yongs ldan pa
lha mchog de rnams nyid kyis bskyed cing sprul ba'i mi
zas gtsang rgyal po'i sras pa spyan der song nyid kyis
gzigs nas kha lo sgyur ba de nyid la smras pa BCt_3.40

gsus pa sbom zhing dbugs dag skyod pa'i lus po can
lag pa cha shas zha zhing rid la skya bo'i lus
a ma zhes ni snying rje'i ngag dag smra ba po
gzhan la brten nas gnas pa'i mi de su zhig yin BCt_3.41

de nas kha lo sgyur bas smras pa zhi ba kye
'di yi 'khams ni rab 'khrugs rab stobs rab tu 'phel
nad ces bya ba mngon brjod shin tu don med chen po ste
nus kyang gang gis de ni rang dbang med par byas BCt_3.42

rjes su brtse bcas mi ni de la gzigs bzhin du
rgyal po'i sras des slar yang 'di skad ces smras pa
skyes gyur skyon de so sor 'di nyid kho na'i 'am
nad kyi 'jigs pa skye dgu rnams kyi spyi la yin BCt_3.43

de nas shing rta rab tu 'dren pa des smras pa
gzhon nu nyes pa de ni thun mong gyur pa ste
de ltar nad rnams dag gis yongs su bcer ba ni
nad mthar phyin na 'jig rten dga' bar nye bar gshegs BCt_3.44

de ltar don thos sems ni khong du chud pa de
chu rlabs nang song ri bong can bzhin rab 'dar zhing
brtse ba thugs rje mnga' bas gsung ngag tshig 'di ni
cung zhig dngar ba'i dbyangs kyis rab tu smras pa'o BCt_3.45

skye dgu rnams la rnam par zhen pa'i nad 'di ni
'jig rten pa dag rang bzhin gnas shing blo gtad byed
mi shes rnam par rgya chen e ma mi rnams kyi
gang zhig nad las rnam par grol rnams bzhad gang byed BCt_3.46

'dren pa phyi rol rab tu 'gro las phyir log la
mi dbang pho brang nyid du shing rta rab tu song
bdag gi nad kyi 'jigs pa thos nas dga' ba las
sems ni 'khums pa bzhin du rab tu bcom par gyur BCt_3.47

[.. .. .. .. .. .. .. .. .. .. .. ]
[.. .. .. .. .. .. .. .. .. .. .. ]
de ltar lan gnyis phyir log de ni rab gzigs nas
sa yi bdag po yis kyang yongs su gros byas so BCt_3.48

de yi phyir log nges pa'i mtshan ma thos gyur nas
bdag cag rnams ni 'di yis yang dag 'dor snyam ste
lam rnams gtsang mar lhag par byed pa po rnams la
khros shing 'khrugs kyang chad pa drag pos gcod pa med BCt_3.49

slar yang sras po de la khyad par 'phags pa dang
ldan pa'i yul la rab tu spyod pa rnams mdzad cing
dbang po g.yo ba nyid kyi phyir yang chags bsnyams te
bdag cag rnam par mi 'dor zhes ni mgon bslangs so BCt_3.50

gang gi tshe na sgra sogs dbang po'i don rnams kyis
sras po 'di la pho brang 'khor na dga' ba med
de nas ro gzhan ro la gyur cig ces sems shing
phyi rol ltad mo la ni rnam par bka' stsal to BCt_3.51

brtse ba las ni sras po'i dgongs pa rtogs nas su
de la chags pa'i skyon rnams 'ga' zhig ma bsams nas
skyu rtsal rnams la mngon par shes shes re ma'i gtso
'dzangs ma rnams la de na yang dag bka' stsal to BCt_3.52

de nas khyad par du yang mi yi dbang po'i lam
legs par brgyan byas nyid dang yongs su brtags pa la
'dren pa dang ni shing rta brjes nas rgyal po yis
gzhon nu phyi rol du ni rab tu gshegs su bcug BCt_3.53

de nas de ltar rgyal po'i bu ni gshegs pa na
lha mchog de rnams nyid kyis rnam par sprul ba yi
srog song shi ba'i ro de lam du btegs pa ni
'dren pa dang ni gzhon nus mthong ste gzhan gyis min BCt_3.54

de nas 'dren la rgyal po'i sras po des smras pa
zhan zhing sdug pa'i mi rnams dag ni rjes 'brang zhing
rgyan gyis brgyan pa yin yang kun nas ngu ba ste
mi bzhi rnams kyis btegs pa pha gi su zhig yin BCt_3.55

de nas gtsang ba'i bdag nyid gtsang mar gnas pa yi
lha rnams dag gis sems ni zil non 'dren pa po
des ni brjod par bya ba min kyang don 'di ni
don ldan dbang phyug la ni rab tu rnam par gsol BCt_3.56

blo dang dbang po srog gi yon tan dang bral zhing
gnyid log ming bral rtswa dang shing du gyur pa ste
brtson 'grus ldan pa rnams kyis bskyed nas bsrungs nas kyang
sdug ma sdug pa rnams kyis spangs pa de ni su yin nam BCt_3.57

de ltar tshig ni rab tu 'dren pa las thos nas
cung zhig kun nas bskyod nas de nyid la smras pa
chos 'di nyid ni skye ba 'di nyid kyang gi 'am
mthar gyur 'di 'dra skye dgu kun gyi yin nam ci BCt_3.58

de nas rab tu 'dren pas 'di nyid la gsol ba
mthar gyur las 'di skye dgu rnams ni kun gyi ste
dman dang 'bring dang bdag nyid chen po thams cad kyi
'jig rten dag ni nges par rnam par nyams par 'gyur BCt_3.59

de nas mi dbang sras po de ni brtan na yang
'chi ba thos nas de ma thag tu yi mug cing
dpung pas shing rta'i shing gi rtse la rab 'khyud nas
gdangs snyan dang ldan dbyangs kyis rab tu smras pa'o BCt_3.60

'di ni nges par skye dgu rnams kyi mthar thug ste
'jig rten pa dag 'jigs pa spangs shing bag med la
mi rnams dag gi sems rnams sra ba snyam pa ste
lam la gnas rnams de ltar rang bzhin nyid du gnas BCt_3.61

de phyir 'dren pa shing rta'i kha ni phyir bzlog dang
bdag cag sa la rnam par rgyu ba'i yul dus min
nyam thag dus su rnam par nyams pa shes nas ni
sems dang bcas pa gang 'dra 'di na bag med yin BCt_3.62

mi bdag bdag skyes kyis ni de skad smras na yang
de yis shing rta de ni phyir la ma bzlogs te
khyad par ldan pa yin yang mi dbang bstan pa las
padma'i tshogs bcas nags nyid du ni gshegs par gyur BCt_3.63

de nas me tog rgyas ldan gzhon nu'i rkang 'thung zhing
yongs su skor zhing rab dka' mos pa'i khu byug can
gzhal med khang ldan padma dang bcas mdzes pa'i rdzing
dga' ba'i tshal 'dra dge ba'i nags de gzigs par gyur BCt_3.64

lha mchog mas bskor grong khyer rgyan byed bdag po'i gzhir
brtul zhugs gsar ldan thub pa bgegs kyis 'jigs pa bzhin
yan lag mchog ma'i tshogs khyab mi skyong bdag skyes sras
de nas stobs las nags der shin tu spyan drangs so BCt_3.65

| sangs rgyas kyi spyod pa zhes bya ba'i snyan ngag chen po las | thugs skyo ba skyes pa'i le'u ste gsum pa'o ||

de nas skyed mos tshal de nas
ya mtshan gyis ni mig g.yo rnams
bud med rnams ni khyo thob bzhin
mi skyong sras la mdun du 'ongs BCt_4.1

'ongs nas de la de rnams kyis
ya mtshan rab rgyas spyan ma rnams
padma'i mdzod 'dra'i phyag rnams kyis
phyin las yang dag spyod pa byas BCt_4.2

g.yo med dga' ba rnam gsal ba'i
spyan mig rnams kyis 'thung ba bzhin
yid dkrug 'dod pas sems g.yengs rnams
de la yongs su bskor nas gnas BCt_4.3

lhan skyes rgyan rnams kyis bzhin du
mtshan ni mdzes rnams kyis brgyan pa
'dod lha lus dang ldan no zhes
de la mo mi de rnams snyam BCt_4.4

zhi ba nyid phyir brtan nyid phyir
gsar pa'i 'od zer zla ba ni
sa la dngos su bab pa bzhin
de la kha cig rnams kyis shes BCt_4.5

de yi lus kyis g.yengs de rnams
nges bzung lus ni rnams 'gyur zhing
phan tshun mig rnams kyis bsnun nas
dal bus dbugs ni rnam par brgyus BCt_4.6

de ltar mi mo de rnams kyis
de ni mig tsam gyis mthong nyid
smra ba med cing dga' med par
'di yi mthu yis non par gyur BCt_4.7

de ltar de rnams rtsom bral zhing
snying rjes rnam par 'khrugs mthong nas
bram ze mdun na 'don gyi sras
blo ldan 'char kas tshig smras so BCt_4.8

kun gyis sgyu rtsal kun shes shing
dgongs pa len la mkhas pa rnams
gzugs dang mdzangs dang ldan pa ste
rang gi yon tan gtsor phyin no BCt_4.9

lus ngan gyi yang skyed tshal dang
byang gi sgra mi snyan na yang
yon tan 'di rnams kyis mdzes te
nor 'dzin 'di na sngon nyid do BCt_4.10

chags bral rnams dang drang srong yang
khyed cag rnams kyis g.yo nus shing
lha mo rnams kyis shes pa yi
lha rnams la yang len par ro | 4.11
dgongs pa shes dang rtse 'jo dang
mdzangs dang gzugs ni phun tshogs pas
bud med rnams kyi chags nus na
skyes pa rnams kyi smros ci dgos BCt_4.12

rnam pa de ltar rab sbyar ba
de yi rang gi spyod yul la
rnam pa de ltar spyod pa 'di
khyod kyi drang pos tshim ma gyur BCt_4.13

khyod kyi 'di ni ngo tsha bas
mig 'khums bag ma gsar pa yi
spyod pa dang mtshungs yang na ni
ba blang skyong gi chung ma'i 'os BCt_4.14

gang yang 'di ni dpa' ba ste
dpal gyi mthu las chen po yin
bud med kyi yang gzi che ste
de phyir 'di yang nges par bya BCt_4.15

sngon yang ka shi'i mdzes ma ni
smad 'tshong ma yis drang srong che
lha yis thub par dka' ba yang
drang srong rgyas pa rkang pas brdungs BCt_4.16

mān thal gau tam dge slong ni
smad 'tshong gtso mo byin ma yis
dga' 'dod de yi don ched du
sngon gyi tshe na ro rnams bton BCt_4.17

gau ta ma mun ring ming
drang srong chen po tshe ring po
kha dog dbyibs mchog ma yin pa'i
bud med kyis ni tshim par byas BCt_4.18

drang srong rwa skyes thub pa mchog
bud med yul la mi mkhas pa
rnam pa sna tshogs thabs rnams kyis
zhi mas de ltar blangs shing pham BCt_4.19

sna tshogs bshes gnyen drang srong che
brtul zhugs chen po bstan pa yang
lha mo mar bsrungs mas phrogs te
lo bcu rnams la nyi mar shes BCt_4.20

drang srong de rnams de rnams sogs
bud med kyis bsgyur blangs gyur na
rol zhing lang tsho snga ma yi
mi bdag sras po smos ci dgos BCt_4.21

de ltar gyur na yid ches shing
'di ni mi skyong rigs kyi dpal
'di las phyir phyogs ma yin pa
ji ltar de ltar nan tan mdzod BCt_4.22

lang tsho ldan ma 'ga' zhig rnams
mtshungs pa'i skye bo 'phrog pa ste
mchog dang mchog min dag gi sems
len pa gang de bud med rnams BCt_4.23

de ltar 'char ka'i tshig thos nas
bud med de rnams phug pa bzhin
gzhon nu len par rab mtshon te
bdag nyid yang dag kun nas 'dzegs BCt_4.24

'jigs las 'jigs bzhin yan lag ma
de rnams smin dang lta dang sgeg
rgod dang rol dang 'gro ba yis
kun nas bskyod pa'i spyod pa byas BCt_4.25

rgyal po'i bka' lung sbyar phir dang
gzhon nu nyid kyang 'jam phyir dang
rgyags pa yis ni myos pa'i phyir
yid mi ches la myur bar dor BCt_4.26

glang mo'i tshogs dang thabs gcig tu
glang po gangs can nags na ltar
de nas mi mo'i skye bo yis
gzhon nu bskor zhing nags na spyad BCt_4.27

rnam par mdzes pa'i skyed tshal na
lha mos bskor ba'i nyi ma bzhin
yid 'ong nags der gzhon nu de
bud med rnams kyi mdun 'gro 'bar BCt_4.28

rnam par sgeg bcas gzhon nu ma
rgyags pas ma g.yengs de rnams 'ga'
sra zhing zlum rgyas lhan cig pa'i
nu ma rnams kyis de la reg BCt_4.29

dpung pa las brul 'jam ring mnyen
lag pa'i ljon shing stobs med ma
kha cig bden min 'khrul ba ru
byas nas de la stobs las khyud BCt_4.30

kha cig zangs mchu ma mchu can
kha yis chang gi dri dag gi
gcig po dben par stod cig ces
'di yi rna bar shab shib byed BCt_4.31

kha cig bka' lung stsol ba bzhin
byug pa gsher mas rab smras te
'dir ni gus par gyis shig ces
rgod dang 'khyud dang 'dod pas so BCt_4.32

kha cig gser gyi ska rags kyi
cal col rnams kyis tsam tsom dang
phra mo'i dar gyis gos gyon zhing
'di la ro smad ston cing bskor BCt_4.33

yang dag yang du myos pa'i sgyus
gzhan ma dar sngon nyil ba de
ska rags phan tshun sdud pa ni
mtshan mo glog phred bzhin du mdzes BCt_4.34

tsu ta'i yal ga me tog rgyas
bzung nas gzhan ni 'chang gyur la
gser gyi bum par mtshungs pa yi
'o ma 'dzin pa ston par byed BCt_4.35

kha cig padma'i nags tshal nas
'ongs nas pad bcas padma'i spyan
padma'i zhal gyi logs gnas shing
padma'i dpal bzhin bsdad par gyur BCt_4.36

rang gnas de la bskul ba bzhin
bslus par gyur ces mig rnams kyis
kha cig mngon par 'dren bcas lags
don ldan dngar ba'i glu chen no BCt_4.37

dge ba'i gdong gis gzhan mas ni
smin ma'i gzhu ni rnam bkang ste
bskor nas brtan dang rol pa yis
'di yi spyod la rjes 'dong byas BCt_4.38

rgyas zlum nu ldan kha cig ni
rgod pas rna lung g.yos gyur cing
khyod ni thob par gyur cig ces
mthon po rnams kyis bzhad cing smras BCt_4.39

gzhan ni de bzhin 'gro 'dod pa
me tog phreng ba'i bcing gyis bcings
kha cig cong bcas dngar mo yi
ngag gi zhags pa rnams kyis bzung BCt_4.40

so sor 'brel ba don gnyer 'ga'
tsu ta'i snye ma bzung nas ni
me tog 'di ni gang gi zhes
rgyags par rnam par 'khrugs shing dris BCt_4.41

kha cig 'gros dang cha lugs ni
skyes pa bzhin du byas nas ni
sa 'dir rgyal bar gyur cig kye
bud med kyis 'pham de la smras BCt_4.42

de nas g.yo ba'i mig can 'gas
u-tpal sngon po snom byed cing
cung zhig rgyags skad tshig rnams kyis
mi skyong bdag skyes la smras so BCt_4.43

gzigs shig jo bo tsū ta'i shing
me tog sbrang rtsi'i dris khyab la
khu byug 'dir ni skad 'don pa
gser gyi gur na bkag pa 'dra BCt_4.44

mya ngan med pa'i shing 'di gzigs
'dod pa can gyi mya ngan 'phel
bung ba 'dir ni sgra grags pa
me yis tshig pa yin pa 'dra BCt_4.45

tsu ta'i shing gis yang dag 'khyud
gzigs shig ti la ka yi shing
bud med lus ser chags pa yis
skyes pa gos dkar gon pa 'dra BCt_4.46

rab rgyas ku ra ba ka gzigs
ma zos pa yi smug rtsi 'od
bud med rnams kyi sen 'od kyis
rma phab gyur te dud pa 'dra BCt_4.47

gzhon nu mya ngan med 'di gzigs
'dab ma rnams kyis spras pa gang
kho mo'i lag pa mdzes pa yis
ngo tshar gyur te gnas pa 'dra BCt_4.48

rdzing bu gzigs shig 'gram skyes pa'i
lcang ma rnams kyis rab tu bskor
dkar po'i dar gyi gos gyon pa'i
rab myos ma rnams nyal ba 'dra BCt_4.49

bud med rnams la bdag nyid che
gzigs shig ngang pa chu 'di la
rgyab nas bsgo bya'i bran bzhin du
ngang mo rjes 'jug rjes su 'gro BCt_4.50

rab tu myos pa'i khu byug ni
skad grag sgra ni gson mdzod cig
khu byug gzhan ni mngon sum du
kus 'debs brag ca'i sgra brnyan 'dra BCt_4.51

mkha' las rgyu ba rnams kyi yang
rgyags pa dpyid kyis khyer te 'ongs
bsam bya min sems skye bo ni
shes rab can du rloms pa med BCt_4.52

de ltar dar la bab pa rnams
yid dkrug 'dod pas sems dregs shing
sna tshogs tshul ni de dang des
gzhon nu la ni nye bar brtsams BCt_4.53

de ltar kun nas g.yengs na yang
brtan pas dbang po dkris pa de
'chi bar bya zhes skyo byas shing
dga' dang 'jigs pa med par gyur BCt_4.54

de rnams kyi ni gnas skabs de
gzigs nas skyes mchog dam pa des
mnyam la skyo dang brtan pa yi
thugs kyis bsams par gyur pa'o BCt_4.55

ci zhig bud med 'di rnams ni
lang tsho g.yo bar rtogs pa min
gang phyir gzugs kyis myos pa ni
gang zhig rga bas nyams par 'gyur BCt_4.56

gang gi nad du bying ba ru
nges par de rnams kyis mi mthong
'gro ba nad kyi chos can la
'jigs pa spangs te de ltar dga' BCt_4.57

thams cad 'phrog byed 'chi ba yi
nges par mngon par shes min zhing
de ltar rang gnas skyo med par
rtsed mo dang ni bzhad dang byed BCt_4.58

rga dang na dang 'chi ba yang
shes ldan yin na sems ldan su
rang gnas langs dang 'dug pa 'am
nyal byed rgod pa smos ci dgos BCt_4.59

nad dang 'chi ba nyid dang ni
mchog tu 'khogs gang de mthong nas
rang gnas gyur cing skyo med pa
ji ltar sems med de ltar de BCt_4.60

me tog rnams dang 'bras bu yis
rnam par spangs par gyur pa'i shing
'gyel lam yang na bcad pa ste
shing gzhan mdzes par byed ma yin BCt_4.61

de ltar bsam gtan mchog mthong nas
yul rnams las ni 'dod pa thal
'char ka tshul lugs bstan bcos shes
mdza' bo nyid kyis de la smras BCt_4.62

kho bo mi skyong gis byin te
khyod la grogs su nus pa 'o
gang phyir khyod la smra 'dod pa
rab dga' ldan pa de phyir ro BCt_4.63

phan pa min las rab 'gegs shing
phan pa la yang rjes rab 'jug
sdug pa na yang yongs mi gtong
yongs rdzogs shes kyi mtshan nyid do BCt_4.64

bdag de byams par dam bcas nas
skyes bu'i don las phyir phyogs pa
gal te khyod la btang snyom byed
grogs po nyid kyang ma yin no BCt_4.65

de phyir mdza' bor gyur nas smras
gzhon nu'i lus dang ldan pa ni |d16
khyod kyi 'di 'dra bud med kyi
yul la mkhas pa'i gzugs brnyan min BCt_4.66

de yi ngo tsha'i rgod don dang
bdag nyid dga' ba'i don nyid du
bden min gyis kyang mi mo yi
rjes su 'jug pa rigs pa yin BCt_4.67

yang dag 'dud dang rjes 'jug gis
bud med rnams kyi sems 'ching ste
brtse ba'i yon tan skye gnas phyir
yid la 'dod pa bud med yin BCt_4.68

de phyir rnam par spangs pa'i spyan
snying la gzhan du phyir bltas kyang
'di yi tshul dang rjes mthun par
mkhas par rnam par dpyad par 'os BCt_4.69

mkhas pa sman yin bud med la
mkhas pa rab mchog rgyan yin no
mkhas pa dang bral gzugs dag ni
me tog med pa'i nags dang 'dra BCt_4.70

yang na mkhas pa'i rang bzhin gyis
bsam pa rang bzhin khas len mdzod
yul rnams rnyed par dka' thob nas
phyi shol byed pa 'os ma yin BCt_4.71

sngon tshe lha yi dbang pos kyang
'dod pa mchog ces shes byas nas
gau tam thub pa'i bdag ldan ma
gshol med ma la 'dod pa byas BCt_4.72

zla ba'i chung ma snar ma ni
drang srong ri byis don du gnyer
de nas de dang 'dra ba yi
bskam bya ma ni rnyed ces thos BCt_4.73

u bha thya yi chung ma ni
rlung gi bu mo mthun ma la
dka' thub chen po'i phur bu yis
bha ra dwa dza bskyed par gyur BCt_4.74

drang srong phur bu'i chung ma ni
sbyin sreg ma la sbyin sreg mchog
zla ba yis ni lhag pa yi
lha yi las byed bskyed par gyur BCt_4.75

sngon tshe bu mo nag mo ni
chur skyes pa las skyes ma la
rtsibs logs skyes ni chags skyes shing
ya mu na'i gling du phyin BCt_4.76

gnod sbyin 'phreng ma rigs ngan ma
smad ma la ni dga' 'dod pas
gong ma sreg ni za ba'i bu
thub pa gnas mchog gis bskyed do BCt_4.77

'gro mgyogs rgyal po drang srong nyid
na tshod rnam par song ba yi
lha mo sna tshogs mchod mar bcas
sna tshogs shing rta'i nags su dga' BCt_4.78

bud med 'grogs min zhi ba ni
skya bseng gis ni shes nas kyang
dga' ma'i gzugs yon gyis bkug ste
'dod las skyes pa'i bde ba bsten BCt_4.79

skyed mdzad rgyal po dmar ser yid
bram ze'i bu mo phrogs nas ni
na babs thob pa nyid yin kyang
yid dkrug 'dod pa ma bsten min BCt_4.80

de la sogs pa bdag nyid chen
yul rnams smad pa yin na yang
dga' ba'i ched du longs spyad de
yon tan ldan la sngon nyid do BCt_4.81

khyod kyang rigs pa las thob cing
stobs ldan gzugs ldan dar la bab
gang du skye 'gro 'di 'chags na
yul rnams la ni phyi shol byed BCt_4.82

de ltar 'jam zhing lung dang bcas
de yi tshig ni gsan gyur nas
'brug gi sgra skad dbyangs kyis ni
gzhon nu yis ni lan smras so BCt_4.83

dam tshig 'di ni 'thad pa ste
khyod la mdza' bo nyid du gsal
gang du bdag la ngan par sems
'dir ni khyod la rjes zhi bgyi BCt_4.84

yul rnams la ni phyi shol min
'jig rten de'i bdag nyid du shes
'gro ba mi rtag par shes nas
'dir ni bdag yid dga' ba min BCt_4.85

rga dang na dang 'chi ba ste
gal te 'di gsum ma yin na
yid du 'ong ba'i yul rnams la
kho bo yang ni dga' bar 'gyur BCt_4.86

gal te bud med rnams kyi lus
de nyid rtag par 'gyur na ni
skyon ldan 'dod pa rnams la yang
kho bo'i sems ni 'dod la phyogs BCt_4.87

gang tshe 'di dag rnams kyi gzugs
rgas pas 'thung ba 'byung 'gyur zhing
bdag nyid kyi yang 'dod med na
rmongs las der ni dga' bar 'gyur BCt_4.88

rga dang na dang 'chi ba'i chos
rga na 'chi ba'i bdag nyid kyis
skyo ba med par rol ba ni
ri dags dang ni bya dang mtshungs BCt_4.89

bdag nyid chen po 'di rnams kyang
'dod pa'i bdag nyid ces smras gang
'dir ni skyo bar bya ba ste
gang tshe de rnams kyi yang zad BCt_4.90

gang du ci las zad pa ste
bdag nyid chen por mi sems te
yul rnams la ni chags pa'am
sbyor min bdag nyid ldan nyid kyis BCt_4.91

mkhas pa yis kyang dpe brjod cing
bden min gyis kyang bud med kyi
skye la zhugs shes smras pa gang
de min bdag gis shes ma yin BCt_4.92

gang du drang min rjes 'jug pa
de la bdag gi sred pa med
dngos po kun gyis tshogs pa de
gal te med na smod par shog BCt_4.93

mi brtan pa yi dad pa dang
skyon du mthong ba'i nus pa yi
chags pa skyes par gyur pa'i sems
bslu bar bya ba ci zhig yin BCt_4.94

| bud med skyes pa'i chags skyes shing
bud med skyes pa phan tshun du
gal te de ltar bslu na ni
lta bar nus pa nyid ma yin BCt_4.95

de ltar gyur na sdug bsngal gyis
nyam thag rga 'chi'i skal ba can
bdag ni 'phags min 'dod pa la
slu bar 'os pa ma yin no BCt_4.96

e ma shin tu brtan la stobs ldan khyod kyi sems
'dod pa g.yo ba rnams su snying po mthong gyur la
shin tu rno zhing 'jigs pa'i yul la zon mdzad cing
[.. .. .. .. .. .. .. .. .. .. .. ] BCt_4.97

[.. .. .. .. .. .. .. .. .. .. .. ]
rga dang rgud pa nad kyi 'jigs pa rnam sems shing
'gro ba rnams ni me yis tshig pa bzhin thos nas
zhi ba 'thob min brtan min dga' ba ga la zhig BCt_4.98

the tshom med par 'chi zhes rab tu shes pa yi
mi rnams gang gi snying la chags pa rab bskyed pa
de yi sems ni lcags las gyur par shes pa ste
'jigs pa che la chags pa gang zhig ngu ba med BCt_4.99

de nas gzhon nu yis ni 'dod pa rnams kyi rten
'joms byed gtam ni rnam par nges pa'i bdag nyid mdzad
skye bo rnams kyi mig gi 'gro bya gsal byed kyi
dkyil 'khor sa 'dzin ri bo la ni nub par gyur BCt_4.100

de nas rgyan dang me tog phreng ba 'bras med 'dzin
skyu rtsal yon tan gyis dang rab dgas 'bras med rnams
rang gi sems la yid dkrug 'dod pa rnam smad nas
yid la re nyams bud med rnams ni grong du thal BCt_4.101

de nas grong khyer skyed mos tshal song skye bo'i dpal
legs par brtags nas srod la so sor brtul te yang
thams cad mi rtag par gyur rnam par sems bzhin du
slar yang mi skyong bdag skyes grong du rnam par zhugs BCt_4.102

de nas de yi yid ni yul las rnam par phyir phyogs rgyal pos thos gyur nas
snying la song ba'i zug la glang chen bzhin du mtshan mo de la gnyid ma log
de nas sngags mang rnam pa sna tshogs lam rnams dag gis thang chad blon por bcas
des ni 'dod pa las gzhan sras kyi blo yi nges pa gzigs ma gyur BCt_4.103

| sangs rgyas kyi spyod pa zhes bya ba'i snyan dngags chen po las | bud med kyis gegs byas pa'i le'u ste bzhi pa'o ||

de ltar yul rnams dam pa'i mchod pa rnams kyis ni
sred du bcug kyang shākya'i rgyal po'i sras po de
dug bsgos mda' yis snying la phug pa'i seng ge bzhin
bde ba rnyed pa ma yin brtan par gshegs ma gyur BCt_5.1

de nas res 'ga' zhig na blon po'i bu mkhas shing
grogs gyur sna tshogs gtam gyis rjes su 'brangs byas pa
nags kyi sa la 'gro 'dod lta bar 'dod pa yis
mi yi lha yis rjes snang phyi rol rab tu gshegs BCt_5.2

gsar pa'i gser gyi srab dang dril bu chung ngu dang
rab tu g.yo ba'i rnga yab mdzes pa'i gser sga dang
stan bcas dam pa'i rta la mngon par zhon nas ni
tog la ljon dang chu skyes tog can bzhin du gshegs BCt_5.3

de ni mchog tu rnam par rgyang ring nags mtha'i sa
nags tshal 'dod dang sa yi yon tan las gshegs te
chu gnyer bzhin du rnam par bkram pa'i gshol lam can
nor 'dzin sa la zhing dag rmo ba gzigs par gyur BCt_5.4

gshol gyis phye las rnam bkram rtswa myug ku sha dang
shi gyur 'bu srin srog chags phra mos khyab pa ste
rnam pa de 'dra'i sa de yang dag mngon gzigs nas
rang gi skye bo bsad pa las nyid mya ngan gyur BCt_5.5

zhing dag rmo ba'i skyes bu rnams ni rnam gzigs pa
rlung gis gtor ba'i rdul gyis rnam 'gyur kha dog can
khur bas thang chad rnam par 'khrugs pa'i glang rnams la
'phags pa mchog gis mchog tu brtse ba'i snying rje mdzad BCt_5.6

de nas mgyogs 'gro'i rgyab nas dal bus babs nas ni
sa la rnam par rgyu zhing mya ngan dang ldan pa
skye bo dag gi skye dang 'grong ba rnam sems shing
nges par bkren pa 'di zhes smras shing nyam thag gyur BCt_5.7

bsam pa yis kyang rnam par dben pa mngon bzhed cing
rjes su 'ongs pa'i mdza' bshes de rnams phyir bzlogs nas
kun nas mngon par g.yo zhing mdzes pa'i lo 'dab can
'dzam bu'i rtsa ba skye bo med par de gshegs so BCt_5.8

rin chen bai ḍū-rya dang mtshungs pa'i rtswa 'jam can
gtsang mar ldan pa'i sa gzhi der ni de zhugs te
'gro ba'i skye ba dang ni 'grong ba rnam sems shing
yid ni gnas shing brtan pa'i lam la dmigs pa'o BCt_5.9

yul la 'dod sogs sems kyi nad las rnam grol ba'i
sems gnas pa ni de ma thag tu thob gyur la
bsam gtan dang po zag pa med pa'i rab bskyod pa
rtog pa dpyod pa dang bcas zhi ba thob par gyur BCt_5.10

rnam par dben pa las skyes thob nas de nas ni
mchog tu dga' ba'i bde ba sems kyi ting nge 'dzin
yid kyis 'jig rten 'gro ba yang dag rab brtags nas
'di nyid de nas gzhan ni rab tu rtogs par gyur BCt_5.11

kye ma skye bo bkren pa gang zhig rang dbang ni
yod min rga dang na dang rnam par nyams pa'i chos
nad pa dang ni shi dang rga bas nyam thag gam
gzhan la rgyags pas long zhing shes pa med pas smod BCt_5.12

'dir ni gal te bdag gis rang dang mtshungs gyur la
gzhan gyi rang bzhin dag la de ltar smod pa ni
mchog gi chos 'di rnam par rtog pa kho bo yi
mtshungs par gyur pa ma yin nus pa'ang gzhan med do BCt_5.13

'gro ba'i rga dang na dang rgud pa'i nyes pa rnams
de ltar ji lta ba bzhin rnam par gzigs de yi
stobs dang lang tsho dang ni srog la rab zhugs pa'i
bdag tu gyur pa'i rgyags pa skad cig gis med gyur BCt_5.14

de ni dga' ba med cing rjes su gdung med la
the tshom som nyid ma gyur gnyid dang rmugs pa med
'dod pa'i yon tan rnams la yang dag ma chags shing
gzhan la rnam par sdang bar ma gyur phyi shol med BCt_5.15

de ltar bdag nyid chen po de yi rdul med cing
rnam par dag pa'i blo gros 'di ni 'phel gyur la
skyes bu gzhan dag rnams kyis mthong bar ma gyur pa'i
dge slong cha lugs ldan pa'i skyes bu nye bar ongs BCt_5.16

su zhig yin pa smros shes mi yi lha sras kyis
de la mngon par dris gyur de la des smras pa
mi yi skyes mchog skye dang 'chi bas 'jigs pa yi
thar ba'i phyir ni rab tu zhugs pa'i dge sbyong yin BCt_5.17

bdag gi 'gro ba zad pa'i chos na thar 'dod cing
dge zhing 'gyur ba med pa'i gnas de 'tshol ba ste
| rang gi skye bo dang ni skye bor mnyam pa'i blo |
yul rnams las ni chags pa'i nyes pa phyir log pa'o BCt_5.18

skye bo med pa'i gnas khang dang ni ri 'am nags
shing gi rtsa ba 'ga' zhig tu ni gnas pa yi
don dam phyir ni ji ltar nyer ldan slong mo ba
sred bral yongs su 'dzin pa med pa rnam par rgyu BCt_5.19

de ltar gzigs pa'i rgyal po'i sras po de nyid la
'di skad smras nas nam mkha' la ni gshegs par gyur
de ni de yi lus kyis sangs rgyas gzhan gzigs shing
lha na gnas pa de yi dran pa'i ched du 'ongs BCt_5.20

mkha' la mkha' 'gro bzhin du gshegs pa de la ni
mi mchog yang dag dga' bar gyur cing ya mtshan gyur
de nas chos kyi 'du shes nye bar thob gyur nas
mngon par nges 'byung cho ga la ni blo gros mdzad BCt_5.21

de nas dbang po dang mnyam dbang po'i rta thul ba
grong la rab tu 'jug 'dod rta la rab 'jogs shing
'khor gyi skye bo dag kyang mngon par 'dod pa ste
de nyid phyir na mngon 'dod nags ni ma bsten to BCt_5.22

de ni rga dang 'chi ba zad par byed 'dod pa
nags su gnas phyir blo gros dran pa la bzung nas
gnyis 'thung dbang po nags kyi sa nas grong du ltar
'dod pa las min grong la slar yang rab tu zhugs BCt_5.23

de ni yang dag mthong nas shākya'i bu mo zhig
rab zhugs lam na thal mo sbyar ba dang bcas shing
kye ma spyan yangs gang gi bdag po 'di 'dra 'dir
mo de bde ma mya ngan 'das ma zhes smras so BCt_5.24

de nas dbyangs 'di sprin chen dbyangs dang ldan pa yis
yongs su thos nas mchog tu zhi ba rnyed gyur la
mya ngan 'das shes sgra skad thos pa dang ldan des
yongs su mya ngan 'da' ba'i cho gar blo gros mdzad BCt_5.25

de nas gser gyi ri bo'i rtse mo'i sku mnga' zhing
glang chen phyag dang 'brug gi sgra dbyangs khyu mchog spyan
seng ge'i stobs dang ri bong can gyi zhal mnga' bas
mi zad chos la chags skyes pho brang rab tu thob BCt_5.26

de nas mtho ris dag na lha yi 'dun sa ru
lha dbang 'bar ba la ni kun byed gzhon nu bzhin
blon po'i tshogs kyis nye bar bsnyen pa'i mi bdag la
ri dags dbang po'i 'gros dang ldan pa mngon par gshegs BCt_5.27

rab tu btud nas thal mo dang bcas smras gyur pa
mi dbang bdag la legs par rjes su gnang ba byin
nges par skye bo 'di ni rnam par 'bral ba ste
thar ba'i ched du yongs su rnam par gshegs par bgyi BCt_5.28

de ltar de'i tshig nges par thos nas rgyal po ni
lag ldan gyis ni mngon bsnun ljon pa ltar g.yos shing
ka ma la dang rab mtshungs thal mo dag bzung nas
mchi ma dang ni gre ba kha zhing tshig 'di smras BCt_5.29

brtse ba blo gros 'di ni rab tu thong mdzod cig
khyod kyi chos la bsnyen pa'i dus ni ma yin te
na tshod dang po dang ni blo gros g.yo ba na
chos kyi spyod pa gsungs pa rnams ni skyon mang ngo BCt_5.30

yul rnams su ni dbang po ya mtshan glo bur zhing
brtul zhugs g.yo ba rnams su nges par nus med la
khyad par du ni dben par mngon par mi shes pa
dar la bab pa'i yid ni dgon pa nas g.yo'o BCt_5.31

mtshon gyur khyod la phun sum tshogs pa gtad nas ni
kho bo yi yang chos dga' chos kyi dus yin te
rnam par gnon pa brtan pa rnam par gnon pa yis
bla ma spangs nas khyod kyi chos kyis chos ma yin BCt_5.32

de phyir khyod kyis nan tan nges pa 'di dor la
khyod ni re zhig khyim gnas chos la dga' bar gyis
dar la bab pas bde ba rnams ni longs spyod nas
skyes bu'i dka' thub nags su 'jug pa nyams dga'o BCt_5.33

de ltar rgyal po'i tshig 'di rnam par gsan nas ni
ka la bing ka'i dbyangs kyis lan ni smras pa ste
rgyal po gal te bdag gi khas len pa'i rnams su
khyod kyis 'gyur na dka' thub nags ni mi bsnyen to BCt_5.34

bdag gi srog ni 'chi ba nyid du mi 'gyur zhing
bdag gi rang gnas gyur 'di nad kyis mi 'phrog la
bdag gi lang tsho rgas pa yis ni mi g.yeng zhing
phun sum tshogs pa 'di ni rgud pas ma gtor na'o BCt_5.35

de ltar rnyed par dka' ba'i don smras gyur pa yi
sras po la ni shākya'i rgyal pos tshig smras pa
shin tu rab tu zhugs pa'i blo 'di thong mdzod cig
shin tu yid la re ba 'phya zhing sha thang 'chad BCt_5.36

de nas lhun po ltar lcis bla ma la smras pa
gal te rim pa de dag med de shol mi thebs
'bar ba'i me yis tshig pa'i khang pa nas
phyi rol 'byung bar 'dod pa 'dzin par nus ma yin BCt_5.37

gang gi tshe na 'gro ba nges par 'bral ba ste
chos phyir ma yin 'di ni rnam par 'bral bar mchog
'o na bdag la 'chi bas dbang med 'bral byed cing
rang gi don ma byas shing tshim pa ma yin nyid BCt_5.38

de ltar thar bzhed sras po de yi nges pa ni
sa yi bdag po yis ni nges par thos nas ni
'gro bar mi bya zhes ni mngon par brjod nas su
slar yang bsrung ba dag ni 'dod pa mchog rnams mdzad BCt_5.39

dga' zhing zhi ba sngon 'gro bkur sti mang po las
blon po rnams kyis ji lta ba bzhin dpe bstan cing
bla mas mchi ma lhung ba rnams kyis shol btab ste
de nas de ni mya ngan bzhin du khyim la zhugs BCt_5.40

rna lung 'khyil ba g.yo bas 'o byas gdong ldan ma
dbugs rlung stug pos rnam par bskyod pa'i nu ma can
brtan pa min pa'i mig ldan bud med rnams kyis ni
ri dags mo rnams kyis bzhin mngon par gyen du lta BCt_5.41

gser gyi ri bo dang 'dra dkar ser mdog de ni
yan lag mchog ma rnams kyi snying ni myos mdzad cing
ngag dang reg bya dang ni lus dang yon tan gyis
thos byed lus dang lta byed bdag gi dngos rnams phrogs BCt_5.42

nyin mo rnam par thal tshe de nas khang bzangs la
lus kyis nyi ma bzhin du mngon par gsal ba ni
rab rib rnam par 'joms 'dod bdag nyid snang ba yis
nyi ma shar ba lhun po la bzhin kun nas 'dzegs BCt_5.43

gser gyis 'bar zhing gsal ba'i sgron ma'i shing dang ni
a ga ru mchog nag po'i bdug mas gang ba'i ltor
mngon par 'dzegs nas rdo rje spras shing sna tshogs pa
rab mchog gser gyi bzhugs gdan la ni bsnyen pa'o BCt_5.44

zla ba ltar dkar gangs dang ldan pa'i rtse mo na
nor dbang bdag nyid skyes la lha mo'i tshogs 'dus bzhin
de nas lus mchog ma rnams dbang po dang mtshungs mchog
de la mtshan mor sil snyan rnams kyis nye bar gnas BCt_5.45

mchog rab lha yi sil snyan 'dra ba rnams kyis kyang
de yang de yis skyid par ma gyur dga' ba med
dam pa'i don gyi bde phyir legs pa de yi ni
mngon par nges par 'byung 'dod gang las dga' ma gyur BCt_5.46

de nas der ni brtul zhugs mchog gyur 'og min gyi
lha rnams kyis ni 'di yi nges pa rtogs nas ni
lus kyi rnam 'gyur rnam par gyur nas dus gcig la
myos pa'i skye bo rnams ni gnyid du 'gro bar byas BCt_5.47

de la kha cig dga' ba yin yang 'khros pa bzhin
pang du son pa'i gser gyi snod ni sna tshogs pa'i
pi wang rnam par spangs nas lag pa g.yo ba la
'gram pa rnam par bkod nas nyal bar gyur pa'o BCt_5.48

'khyog min bum pa'i phreng ba sgra sgrogs pa-dma dang
chu bo'i ngogs na chu sbul rab tu rgod pa bzhin
gzhan rnams nu mar rnam nyil dkar po'i dar gon zhing
gling bu lag par 'byar zhing gnyid log rnam par mdzes BCt_5.49

de bzhin gzhan rnams pa-dma gsar pa'i snying po ltar
'jam zhing gdung bya gser gyis 'bar ba'i dpung rgyan ni
'dus pa'i lag pa dag gis dga' ba bzhin du ni
rdza rnga nyid ni yongs su 'khyud nas gnyid log gyur BCt_5.50

de bzhin gzhan ni gsar pa'i gser gyis rnam brgyan cing
bgo ba'i gos ni ser po mchog dag gon pa ste
kar ni ka ri yal ga glang pos bskyel ba bzhin
dbang med par ni sdug ma gnyid kyis 'gyel bar gyur BCt_5.51

de bzhin gzhan ni skar khung logs la bsngas nas ni
nyal bar gyur pa'i lus kyi mchod sdong rnam 'khyog pa
rta babs la ni shā la bhan dzi ka bzhin du
mdzes ma'i do shal rnam par 'phyang ba rnam par mdzes BCt_5.52

de bzhin gzhan gyi zhal gyi pa-dma rnam rgyas shing
'gram pa'i logs la nor bu'i rna lung gis rmugs pa
'dab ma brgya ba'i sdong bu'i phyed ni khyog pa la
gnas pa'i ka raṇ ḍa bas skyod bzhin g.yos par gyur BCt_5.53

gzhan ni ji ltar rnam par zhugs bzhin gnyid log cing
nu ma'i khur gyis mngon par dud pa'i lus po rnams
lag pa'i zhags pa gser gyi gdu bu can rnams kyis
phan tshun nye bar 'khyud nas rnam par gnas te mdzes pa'o BCt_5.54

rnam par g.yo zhing skyod pa'i gser gyi skud pa can
rna ba'i shog dril kun nas 'khrugs pa'i gdong gis ni
yongs su smra ldan pi wang chen po 'khyud nas ni
bud med kha cig grogs mo bzhin du gnyid log go BCt_5.55

lang tsho ma gzhan lag pa'i dpung pa'i yul las ni
kun nas rnam 'phyang mdzes pa'i logs can pa ṇa wa
sgeg bcas dga' ba'i mthar ni thang chad sdug pa bzhin
brla gnyis dag ni dbus su blangs nas nyal ba'o BCt_5.56

rab tu yang dag 'khums gyur padma dmar po'i mdzod
nyi ma nub par gyur tshe rdzing bu rnams ji ltar
rnam rgyas mig dang mdzes pa'i smin ma yod na yang
gzhan rnams mig rnams btsums shing mdzes par ma gyur to BCt_5.57

de bzhin gzhan ni mgo skyes lhod pa la 'khrugs shing
rgyan dang dar rnams spyi la rnam nyil de rnams ni
yan lag ma yi gzugs brnyan glang pos bcom pa bzhin
mgrin pa'i skud pa'i do shal rnam par bkram zhing nyal BCt_5.58

brtan ldan lus ni yon tan rnams dang ldan na yang
gzhan rnams kyang ni dbang med ngo tshas rnam spangs shing
rnam par 'gyur zhing bskyod pa'i yan lag gya gyu dang
dbugs ni rnam par rgyu zhing lus po glal bar gnyid BCt_5.59

gzhan gyi rgyan dang me tog phreng ba rnam brul zhing
mdud pa'i gos rnams rnam par nyil gyur 'du shes med
btsums pa ma yin dkar po g.yo ba dang bral mig
srog srong ro ltar nyal ba rnam par mdzes ma gyur BCt_5.60

kha sbyar rnam par gdangs te lus po rab brgyang zhing
kha yi chu ni rab 'dzag gsang ba rnams rab gsal
gzhan ma dag ni chang gis 'khrul bar gyur pa nyid
lus rgyas rnam par 'gyur bar gnyid log mdzes ma gyur BCt_5.61

de ltar sems pa dang ni rigs kyi rjes 'gro'i gzugs
rnam pa sna tshogs rab myos skye bo de nyal ba
rlung gis kun nas bskyod gyur gser gyi padma yi
rdzing bu dang ni mtshungs pa'i gzugs ni mdzes par gyur BCt_5.62

de ltar rnam par 'gyur la brtan min spyod pa can
de ltar nyal ba'i lang tsho ldan ma de mthong nas
lus ni yon tan ldan zhing smra ba yid 'ong yang
mi skyong sras po des ni rnam par smad par gyur BCt_5.63

mi gtsang rnam par 'gyur ba gson pa'i 'jig rten te
bud med rnams kyi rang gi ngo bo 'di 'dra ba
bgo ba rnams kyang rgyan rnams kyis kyang slu ba ste
bud med rnams kyi yul la skyes pa chags par 'gro BCt_5.64

gal te skyes pas bud med rnams kyi rang bzhin ni
rmi lam rnam par 'gyur ba bzhin du rnam dpyad na
nges par 'dir ni bag med 'phel ba ma yin la
'on kyang yon tan rtog pa bcom ste chags par 'gro BCt_5.65

de ltar de yi go skabs rnam par rig nas ni
mtshan mor phyi ru 'gro 'dod yang dag skyes par gyur
'di yi sems ni kun nas rtog nas de nas ni
lha rnams dag gis khang pa'i sgo ni phye bar gyur BCt_5.66

de nas lang tsho ldan ma nyal ba de rnams ni
smad cing de ni lding khang logs nas babs pa ste
mngon par babs nas de nas som nyi rnam bral bar
khang pa'i rim pa dang por phyi ru rnam par gshegs BCt_5.67

de ni mgyogs 'gro bsrung la bo bar byas nas ni |/
skyen par 'dun pa la ni 'di skad ces smras so
bsngags ldan rta ni khyer shog myur ba dang ldan pas
bdud rtsi thob phyir 'di las de ring bdag skom mo BCt_5.68

bdag gi snying la de ring tshim pa skyes gyur cing
nges pa yang ste ji ltar blo gros la zhugs la
skye bo med pa la yang mgon dang ldan pa ste
nges par 'dod pa'i don ni mngon du phyogs par 'du BCt_5.69

ngo tsha nyid dang yang dag 'dud pa spangs nas ni
lang tsho ma rnams bdag gi gdong du ji bzhin nyal
sgo ni rang bzhin ji ltar rnam par bye ba la
nges par bdag ni 'di nas de ring 'gro ba'i dus BCt_5.70

mi dbang bstan pa'i don ni rnam par rig na yang
jo bo bka' lung des ni de nas rab bzung nas
yid la pha rol po yis yang dag bskul ba bzhin
mgyogs 'gro khyer te 'ong ba la ni blo gros byas BCt_5.71

de nas gdong ni gser gyi srab kyis gang ba ste
rgyab na yang ba'i stan g.yogs dag gis nye bar g.yogs
stobs dang sems pa mgyogs dang rjes 'gro nyer ldan pa
de yis rta mchog de la der ni nye bar 'ongs BCt_5.72

rnga ma'i rtsa ba rtsib logs gsum ga rab rgyas shing
rgyab dang rna ba lus skyes spu ni thung zhing dul
rgyab kyi rtsib ma dag ni dung cing rnam rgyas la
mchu dang dpral ba brang dang dpyi ni rab rgyas pa'o BCt_5.73

zhi zhing ka ma la dang mtshungs pa'i phyag gis kyang
sku stod rnam par spangs des de la nyer 'khyud nas
rgyal mtshan sde la dmag dpon rab tu 'jug pa bzhin
mngar mo'i yi ge'i tshig gis zhal ta mdzad pa'o BCt_5.74

g.yul du khyod la mngon par zhon nas sa skyong gis
dgra bo rnams ni lan grangs mang por nges par gtor
bdag kyang 'chi med go 'phang ji lta ba bzhin du
mgyogs 'gro'i gtso bo nye bar thob pa de ltar mdzod BCt_5.75

yul thob bde ba la dang nor bsgrub pa la rung
g.yul 'gyed pa na 'khor ni nges par rnyed bla ste
rgud par lhung ba la dang chos la brten par rung
skyes bu yi yang 'khor ni rnyed par dka' ba'o BCt_5.76

'di nyid du yang gang zhig 'khor du gyur pa ni
sdig pa'i las la dang ni chos dang ldan la rung
ji ltar bdag gi nang gi bdag nyid kyis rtogs pa
mi de rnams kyang de yi cha shas skal ba yin BCt_5.77

de phyir chos dang ldan pa 'di ni yongs shes nas
bdag ni 'di las nges 'byung 'gro la phan pa'i phyir
mgyogs 'gro mchog kye shugs dang rnam par gnon pa yis
bdag phan la dang 'gro phan la ni 'bad par gyis BCt_5.78

de ltar mdza' bshes bzhin du rjes su bslabs nas ni
mgyogs 'gro mchog la mi mchog nags su 'gro 'dod de
dkar la dkar min 'gros kyi 'od zer lus ldan pa
nyi ma ston ka'i sprin la bzhin du yang dag 'dzegs BCt_5.79

de nas 'khor gyi skye bo go bar byed pa'i skad
mtshan mor gtum pa dam pa'i rta des yongs bkag cing
'gram pa'i sgra med 'tsher ba'i skad ni rab zhi bar
'jigs pa'i sgra ni dor ba'i gom pa'i 'gros kyis gshegs BCt_5.80

gser gyi gdu bu'i rgyan ni lag pa'i 'khrig ma la
ka ma la 'dras ka ma la rnams rnam byas nas
lus 'dud gnod sbyin rnams ni de nas 'di yi ni
tshim gyur lag pa'i rtse mos rmig pa rnam bzung ngo BCt_5.81

lci ma'i sgo gtan sgo glegs yang dag bcas pa gang
bde bar gnyis 'thung gis kyang phyed pa ma yin pa
mi skyong sras po gshegs tshe skad med grong khyer dang
sgo khang de rnams rang nyid rnam par bye bar gyur BCt_5.82

mngon par gdong phyogs yab dang sras po byis pa dang
skye bo rjes su chags dang phun tshogs mchog dang ni
blo gros byas shing ltos pa med par dor nas ni
yab kyi grong nas de ni de nas rnam par gshegs BCt_5.83

de nas de ni rnam rgyas 'dam skyes yangs pa'i spyan
grong khyer kun nas gzigs nas seng ge'i sgra bsgrogs pa
skye dang 'chi ba dag gi pha rol ma mthong bar
grong khyer ser skya zhes bya rab tu mi 'jug go BCt_5.84

de ltar de yi gsung 'di nges par thos nas ni
nor gyi dbang po'i 'khor rnams dag ni dga' bar gyur
rab tu dga' ba'i yid can lha yi 'tshogs rnams ni
nan tan pha rol song ba de la bsngags pa byas BCt_5.85

me yi lus can mtho ris gnas pa gzhan rnams ni
'di yi nges pa shin tu dka' ba rnam rig nas
sprin stug gseb nas zla ba'i 'od zer 'thon pa bzhin
mtshan mo'i mun pa'i lam ni rab tu bsal bar byas BCt_5.86

nyi ma'i mgyogs 'gro lta bu'i mgyogs 'gro de
yid kyis sprul ba bzhin du rnam par rgyu bzhin du
shing rta 'dren pas gzi nyams skar ldan par snang la
de ni shin tu mang po'i dpag tshad rnams su gshegs BCt_5.87

| sangs rgyas kyi spyod pa zhes bya ba'i snyan dngags chen po las | phyi rol tu mngon par 'byung ba'i le'u ste lnga pa'o ||

de nas 'gro mig nyi ma ni
mngon par shar pa'i yud tsam na
ngan spong bu yi dka' thub gnas
mi mchog des ni gzigs par gyur BCt_6.1

blo phab gnyid log ri dags dang
rang gnas gnas par bya gang zhig
gzigs nas ngal gsos bzhin du dang
don ni byas pa bzhin du gyur BCt_6.2

de ni rgyags pa med don dang
dka' thub mchod pa'i don nyid dang
rang gi rjes su bsrung ba la
rta yi rgyab nas babs par gyur BCt_6.3

mngon par babs nas kyang reg cing
dga' zhing mig gis 'khru ba bzhin
nges par 'khor zhes rta dang ni
'dun pa la ni smras pa'o BCt_6.4

'di ni mkha' lding dper mgyogs la
mgyogs 'gro la ni rjes su 'ongs
'dis ni bdag gi stobs dang ni
zhi ba bdag la gus pa bstan BCt_6.5

thams cad nas don gzhan yin kyang
khyod kyis snying la bzung ba ste
gang gi jo bo dag la dga'
'di ni de 'dra dag la nyid BCt_6.6

gus pa med la nus pa yod
nus pa med la gus pa ldan
gus pa ldan dang nus pa ste
khyod 'dra sa stengs rnyed par dka' BCt_6.7

de phyir skal ba chen po'i las
khyod kyi 'dis ni bdag dga'o
gang zhig khyod kyi bsam pa 'di
'bras bu las kyang gzhan du phyogs BCt_6.8

skye bo 'bras bu la gnas pa'i
mthun phyogs skye bo gang gis min
zlog la rang gi skye bo yang
phal chen pha rol skye bor gyur BCt_6.9

rigs kyi don du bu bzung zhing
gsos pa'i don du pha bskyed la
sred pa'i bsam pas chags skye ste
byed pa med par rang nyid med BCt_6.10

mang po brjod cing mdor bsdus nas
bdag gi dga' chen legs byas te
rta blangs nas ni phyir log dang
bdag ni 'dod pa'i gnas rab thob BCt_6.11

de skad smras nas phyag chen de
rjes su bsngags pa byed 'dod pas
rgyan rnams kun nas btogs nas ni
gdung sems ldan pa 'di la byin BCt_6.12

dbu rgyan dag nas nor bu gsal
sgron ma'i las la blangs nas ni
nyi ma 'bigs byed la bzhin des
tshig 'di smras bzhin bzhugs par gyur BCt_6.13

'dun pa nor bu 'di long la
lan mang btud nas mi skyong ni
kun nas gdung ba bzlog pa'i phyir
blo phebs par ni gsol bar bya BCt_6.14

skye ba 'chi ba nyams don du
dka' thub nags tshal rab thob ste
mtho ris skom pas nges min zhing
brtse ba med min khros pa min BCt_6.15

de phyir de ltar mngon byung ba
bdag la mya ngan 'os ma yin
yun ring 'dus par gyur nas kyang
dus kyis 'gyur ba ma yin no BCt_6.16

gang phyir nges par 'bral ba ste
de phyir thar phyir bdag gi blo
slar yang rang gi skye bo las
rnam par 'bral ba gang las min BCt_6.17

mya ngan spong phyir nges 'byung ba
bdag la mya ngan 'os ma yin
mya ngan rgyu ni 'dod la chags
chags pa can la mya ngan bya BCt_6.18

'di yang snga ma rnams la grags
kho bo cag la nges par gnas
de ltar ster byar gyur pas na
mya ngan 'os min lam gyis 'gro BCt_6.19

skyes bu rnams la phyir log tu
nor gyi ster byar 'gyur ba ste
sa la chos kyi bdag po yang
rnyed dka' yang na ma yin no BCt_6.20

gang yang 'di ni dus min par
nags su song ba yin zhe na
srog kyang g.yo bar gyur pa na
chos la dus yod ma yin no BCt_6.21

de phyir da ltar nyid du bdag
dge ba bsag ces nges pa de
'chi ba'i dgra ni gnas pa na
gson pa la ni blo gtad cir BCt_6.22

zhi ba khyod kyis de la sogs
sa 'dzin bdag la zhu bya ste
ji ltar bdag ni mi dran pa
de ltar nyid du 'bad pa gyis BCt_6.23

gzhan yang bdag la yon tan med
khyod kyis mi bdag la smra bya
yon tan med las brtse ba 'dor
brtse ba dor las mya ngan med BCt_6.24

de ltar tshig 'di thos gyur nas
'dun pa gdung bas rnam 'khrugs shing
mchi mas mdun pa'i tshig nyid kyis
thal mo sbyar te lan gsol ba BCt_6.25

jo bo khyod kyi dgongs pa ni
gnyen la ngal ba ster ba 'dis
chu bo'i 'gram na gnyis 'thung bzhin
bdag gi sems 'di 'gyur ba'o BCt_6.26

khyod kyi nges pa 'di lta bus
su yi mchi ma 'byung ba med
lcags las gyur pa'i snying la'ang ste
brtse bas 'khrugs la smos ci dgos BCt_6.27

gzhal med khang gi lam 'os pa'i
shin tu gzhon nu 'di gang na
ku sha'i myu gu rno ba can
dka' thub nags kyi sa gang na BCt_6.28

khyod kyi 'bad pa thos nas kyang
rta gang gdag gis blangs pa 'di
mgon po de ni stobs kyis ni
lha yis byed du bcug pa 'dra BCt_6.29

khyod kyi nan tan nges pa 'di
rang dbang shes na gang gi phyir
nye bar len te mgyogs 'gro'i rta
ser skya'i gzhi yi mya ngan gnas BCt_6.30

med pa po yis dam chos bzhin
rgyal po brtse ba bgres pa dang
sras po sdug go 'dor ba ni
phyag chen de ni 'os ma yin BCt_6.31

dam pa'i bya ba byed bcom bzhin
yang dag bskyed pas yongs su ni
thang chad gnyis pa'i ma de dang
lha mo brjed par 'os ma yin BCt_6.32

ma ning gis ni dpal thob bzhin
sras po byis pa yon tan ldan
rigs btsun bdag po'i brtul zhugs ma
lha mo 'dor bar 'os ma yin BCt_6.33

bsngags 'os sras po grags pa 'dzin
snyan grags chos ni 'dzin pa'i mchog
bzhen pa ldan pas grags mchog bzhin
byis pa 'dor bar 'os ma yin BCt_6.34

ci ste gnyen dang rgyal srid dag
'dor ba nyid du blo gros mdzad
bdag gi 'gros ni khyod zhabs na
khyab bdag bdag 'dor 'os ma yin BCt_6.35

ra ghu'i bu ni bshes bzang bzhin
khyod ni dgon par dor nas su
me yis tshig pa'i sems kyis ni
grong du 'gro bar nus pa med BCt_6.36

khyod 'dor grong du 'gro ba na
rgyal pos bdag la ci zhig gsung
khyod kyi btsun mo'i 'khor du 'am
'os pa mthong nas ci zhig smra BCt_6.37

gang yang yon tan med pa yang
mi bdag la smros gsung ba yang
skyon med thub pa'i bzhin khyod kyi
ma gyur pa de ci zhig smra BCt_6.38

ngo tsha dang bcas sems kyis ni
lce ni thogs par gyur pa yis
bdag ni gal te yang smra ba
de la dad par 'os pa su BCt_6.39

gang zhig zla ba'i 'od rno bar
smra ba dad par 'dzin pa 'am
khyod kyi skyon shes des skyon ni
smra ba dad par 'dzin pa 'am BCt_6.40

rtag tu rjes su brtse bcas dang
rtag par snying rje shes pa yi
brtse ba spong ba tshul min te
phyir log bdag la bka' drin mdzod BCt_6.41

de ltar mya ngan kyis non pa'i
'dun pa'i tshig 'di gsan gyur nas
rang gnas mchog tu brtan pa yis
smra ba'i mchog gis bka' stsal to BCt_6.42

'dun pa bdag dang 'bral ba la
kun nas gdung ba 'di thong zhig
lus can 'gro ba tha dad la
dgos pa sna tshogs nges pa yin BCt_6.43

gang yang brtse las rang gi skye
bdag gis rang ni mi 'dor te
'chi bas phan tshun dbang med par
bdag cag rnams ni 'dor bar 'gyur BCt_6.44

sred pa chen po'i sdug bsngal gyis
mngal gang gis ni bdag bzung ste
'bras med 'bad pa ma de yi
bdag su bdag gi de su yin BCt_6.45

ji ltar sgong skyes gnas shing la
yang dag 'dus nas rnam par bral
de ltar 'byung po 'dus pa ni
nges par 'bral ba'i mtha' yin no BCt_6.46

ji ltar sprin rnams 'dus nas ni
slar yang rnam par 'byed pa'o
de ltar 'du dang 'bral ba ni
bdag dang srog chags rnams kyi lugs BCt_6.47

gang phyir phyir na 'jig rten 'di
bslus nas rnam par 'bral ba ste
de phyir rmi lam 'dus gyur la
bdag gi ba nyid bzod ma yin BCt_6.48

shing rnams 'dab ma dmar po dang
lhan cig skyes te rnam par 'bral
gzhan dang gzhan gyi 'bral bar ni
'gyur ba ma yin smos ci dgos BCt_6.49

de phyir de ltar gyur na ni
zhi ba gdung ba ma byed song
gal te yang ni brtse ba 'babs
song nas kyang ni slar yang shog BCt_6.50

kho bo cag la ltos byas pa'i
ser skya'i gzhi na skye bo la
der song brtse ba thong zhig dang
'di yi nges la nyon cig smros BCt_6.51

rga dang 'chi ba zad byas nas
yang na myur du 'ong ba'i gtam
rtsom pa nyams shing don ma byas
yang na nyams par 'gyur ba smros BCt_6.52

de ltar 'di yi tshig thos nas
bsngags ldan mgyogs 'gro'i mchog gis ni
lce yis zhabs la rab bldags te
mchi ma dron mo phyung bar gyur BCt_6.53

dra ba dang ni bkra shis rtags
'khor lo dbus ldan phyag gis ni
gzhon nus de la reg gyur cing
na tshod bzhin du rnam par smras BCt_6.54

bsngags ldan mchi ma ma 'don cig
dam pa'i rta nyid 'di bstan to
sron mdzod khyod kyi ngal ba 'dis
myur du 'bras bu bcas par 'gyur BCt_6.55

de nas ral gri rnon po nor bu'i yu ba can
gser gyi phra ni sna tshogs dang ldan 'dun pa yi
lag na yang dag gnas pa brtan pa des bsnams nas
khung bu dag nas sbrul bzhin zhugs nas rab tu drangs BCt_6.56

u-tpa la yi 'dab ma sngon po de drangs nas
sna tshogs dbu rgyan dbu skrar bcas pa rab bcad cing
rjing bu dag na ngang pa bzhin du rnam bkram pa
'od zer dang ldan bar snang dag la de gtor ro BCt_6.57

mchod pa mngon par 'dod phyir rnam mang bkur sti'i phyir
lha na gnas pas rab tu bkram pa de bzung ste
ji lta ba bzhin de ni lha na lha tshogs rnams
lha yi khyad par 'phags pa rnams kyis mchod par byas BCt_6.58

rgyan gyi bu smad ldan pa rnam par spangs nas kyang
dbu las dpal ni rnam par rgyang ring byas nas ni
nags su gser gyi ngang pa'i mtshan ma gos gzigs nas
brtan pa des ni gos dag mngon par 'dod par gyur BCt_6.59

de nas lha na gnas pas ri dags rngon pa'i lus
dgongs pa rnam dag 'di yi dgongs pa rnam rig nas
kha skyur ngur smrig gos can nyer logs mngon par 'ongs
de la shākya'i rgyal po skyes kyis mngon par smras BCt_6.60

khyod kyi dge yi ngur smrig drang srong rgyal mtshan dang
'tshe ba byed pa'i gzhu 'di rigs pa ma yin te
de phyir zhi ba gal te 'dir ni chags med na
bdag la rab tu byin la 'di dang 'di snoms mdzod BCt_6.61

rngon pas smras pa 'dod sbyin 'dod pa snying po las
'di yis blo ni phab nas ri dags rnams gsod do
brgya byin mtshungs pa gal te 'dis ni don 'gyur na
e ma rab tu bzhes la dkar po de gsol mdzod BCt_6.62

de nas de ni mchog tu rab tu dga' ba yis
nags su byung ba'i na bza' blangs shing gos dor la
rngon pa nyid kyang lha yi lus nyid rnam bzung ste
dkar po de nyid blangs nas lha ni gshegs par gyur BCt_6.63

de nas gzhon nu dang ni rta mchog skyong ba des
de ltar gshegs pa de la ya mtshan skyas gyur te
nags nas byung ba'i na bza' nyid dang de la ni
slar yang ri mor bya ba mang po skyen par mdzad BCt_6.64

de nas gdong ni mchi ma dang bcas 'dun pa rnam bzlogs nas
bdag nyid chen po brtan dang grags pa 'chang ba ste
mtshams kyi sprin gyis g.yogs pa'i skar ma'i rgyal po bzhin
ngur smrig gyon zhing gdung gnas gang yin de na gshegs BCt_6.65

de nas de ltar jo bo rgyal srid mi bzhed par
dka' thub nags su gshegs pa mdog nyams snang ba na
mgyogs 'gro 'chang de phyag rgyas gyen du bskyod byas nas
shin tu rnam par ngu zhing sa la 'gyel gyur to BCt_6.66

rnam par bltas nas slar yang sgra bcas par ngu zhing
bsngags ldan rta la lag pa dag gis nyer 'khyud nas
de nas kho chad yang dang yang du zlos bzhin du
lus kyis song bar gyur kyang sems kyis ma yin no BCt_6.67

la lar rab tu sems shing la lar rnam par ngu
la lar sa la rab tu 'brad cing la lar 'gyel
de nas 'gro bzhin gus pa'i dbang gis sdug bsngal zhing
dbang med lam na bya ba mang po byas pa'o BCt_6.68

| sangs rgyas kyi spyod pa zhes bya ba'i snyan dngags chen po las | bsngags ldan phyir la bzlog pa'i le'u ste drug pa'o ||

de nas 'dun po ngu zhing gdong ni mchi ma can
bzlogs nas nags su 'dun pa'i dka' thub chags med pa
don kun grub pas lus kyis mngon par zil mnan nas
dka' thub gnas de grub pa bzhin du rab tu thob BCt_7.1

de nas ri dags rgyal po'i 'gros can rgyal po'i sras po de
ri dags gnas der ri dags bzhin du rab zhugs pa
phun tshogs rnams dang bral yang lus kyi phun tshogs kyis
dka' thub gnas ldan kun gyi mig dag phrogs par gyur BCt_7.2

khur ldan rnams bzhin mgo bo rnams ni phyed btud pas
lag na gnya' shing bcas par 'gro gyur ya mtshan las
de bzhin 'khor los sgyur ba chung ma dang bcas pa
dbang po dang mtshungs de mthong song bar ma gyur ro BCt_7.3

sbyin sreg bud shing phyir ni bram ze rnams phyin nas
me tog lo 'dab thob pa'i lag pa gtsang ma rnams
dka' thub gtso bo rnams ni blo rnams byas na yang
gshegs pa mthong ste klog grwar song bar ma gyur to BCt_7.4

chu ster sngon po bzhin du mthong nas rma bya rnams
dga' zhing gyen du dud cing skad dag 'don gyur la
rgya skyegs ri dags spyod ldan rnams dang ri dags rnams
'bru rnams bor nas mngon par gdong phyogs gnas par gyur BCt_7.5

'od zer ldan pa shar ba lta bur 'bar ba yi
bu ram shing pa'i rigs kyi sgron ma de mthong nas
sbyin sreg 'jo rnams bzhos pa yin na yang
rab tu dga' ba skyes te rab tu 'jo gyur to BCt_7.6

'di ni nor sbyin rnams kyi brgyad pa yin nam ci
tha skar dag gi nang nas gcig ni 'phos sam zhes
de mthong ba las ya mtshan skyes par gyur pa yi
thub pa rnams kyi tshig der mthon por sgrogs par gyur BCt_7.7

lha yi khyu mchog gnyis pa'i lus po lta bu dang
'jig rten rgyu dang mi rgyu'i snying po lta bu dang
gang 'dod pa yis nyi ma mngon par babs 'dra ba
des ni nags tshal mtha' dag rab tu snang bar mdzad BCt_7.8

de nas gdung gnas pa de rnams kyis ji lta bzhin
nye bar snyan gsan phab cing mngon par mchod gyur la
de ni chu bcas chu 'dzin lta bu'i dbyangs kyis ni
chos 'dzin rnams la slar yang rab tu mchod par gyur BCt_7.9

de nas rnam par thar bzhed brtan pa de yis ni
dka' thub sna tshogs rnams la nges par rnam gzigs shing
mtho ris mngon 'dod bsod nams byas pa'i skye bo yis
khyab pa'i dka' thub gnas der rjes su sbyad par gyur BCt_7.10

dka' thub nor can rnams kyi dka' thub nags tshal der
dka' thub rnam par 'gyur ba rnams ni des gsan nas
rjes su gshegs pa'i dka' thub ldan pa kha cig la
zhe bas de nyid rnam par shes bzhed 'di gsungs so BCt_7.11

gang phyir chos kyi cho ga 'di ni mi shes pa
bdag gi dka' thub gnas mthong de ring snga ma'o
de phyir khyod kyis bdag la smra bar 'os yin te
nges pa gang zhig gang la rab tu 'jug pa'o BCt_7.12

de nas dka' thub rnam par rgyu ba'i gnyis skyes des
shākya'i khyu mchog khyu mchog rnam par gnon pa po
de la rim gyis dka' thub khyad par rnams dang ni |
| dka' thub 'bras bu dang bcas gtam dag byas pa'o BCt_7.13

grong byung bza' ba ma yin chu la rab skyes pa'i
'dab ma rnams dang chu dang 'bras bu rtsa ba nyid
thub pa rnams kyi spyod pa 'di ni lung ji ltar
dka' thub rnams kyi rnam rtog tha dad de de'o BCt_7.14

kha cig ri dags bzhin du rtswa rnams la spyod de
gzhan rnams bor ba yis ni mkha' la rgyu ba'i bya ltar 'tsho
kha cig lag 'gro rnams dang lhan cig 'tsho ba ste
grog mkhar gyur pa rnams ni nags na rlung gis so BCt_7.15

rdo yis rab 'bad bsgrubs pa'i spyod pa gzhan rnams te
kha cig rang gi so yis nye bar blangs shing za
de bzhin gzhan ni gzhan gyi don du btsos byas nas
gal te lhag ma yod na bya ba byed pa'o BCt_7.16

chu yis gsher ba'i ral pa'i tshogs can kha cig ni
gsang sngags sngon 'gro lan gnyis me la sbyin sreg cing
kha cig nya dang mnyam par chu la rnam zhugs nas
rus sbal bzhin du lus rnams rab tu skums pa'o BCt_7.17

de ltar dus su bsags pa'i dka' thub sna tshogs kyi
mchog gis lhar 'gro gzhan gyis mi yi 'jig rten te
sdug bsngal lam gyis bde ba nye bar thob phyir dang
chos kyi rtsa ba bde ba nyid du gsungs phyir ro BCt_7.18

de skad ces sogs rkang gnyis dbang po'i sras po yis
dka' thub nor dang ldan pa de yi tshig gsan nas
de nyid gzigs pa min yang ngom par ma gyur la
bdag tu song ba 'di ni dal bus gsungs par gyur BCt_7.19

sdug bsngal bdag nyid dka' thub rnam pa du ma ste
dka' thub dag gi 'bras bu mtho ris gtso bo'o
'jig rten thams cad yongs su 'gyur ba dang ldan la
nyung ngu la ngal 'di ni gdung gnas rnams kyi'o BCt_7.20

'phangs pa rnams dang gnyen dang yul rnams bor nas ni
gang zhig mtho ris phyir ni rnam par spyod byed la
de rnams rnam par bral te nges par 'gro 'dod la
slar yang shin tu 'ching ba chen po nyid yin no BCt_7.21

lus kyi ngal dub gdung ba'i bya ba rnams kyis ni
'dod pa'i rgyu las rab tu 'jug par 'dod pa'o
'khor ba'i rgya mtsho'i skyon rnams yongs su ma rtogs par
sdug bsngal gyis des sdug bsngal kho na rjes su 'tshol BCt_7.22

'chi las skye dgu rnams kyi rtag par 'jigs pa ste
'bad pa yis ni slar yang rab tu 'jug par 'dod
rab tu zhugs par gyur na nges par 'chi ba ste
'di nyid du ni gang las 'jigs pa rnam lhung ngo BCt_7.23

'di yi don du gcig rnams ngal bar rab 'jug cing
gzhan rnams mtho ris don du ngal ba 'thob pa ste
bde ba'i don du sred pa'i bkren pa don ma byas
gson pa'i 'jig rten nges par don med nyid du lhung BCt_7.24

gang zhig dman pa dor nas khyad 'phags 'gro ba can
'bad pa 'di ni nges par smad pa ma yin la
shes ldan rnams dang mnyam pa'i yongs su gdung ba yis
bya ba ma yin de 'dir slar yang byed pa'o BCt_7.25

lus kyi gtser bas gal te 'dir ni chos yin na
lus kyi bde ba chos ma yin par 'gyur ba ste
pha rol tu ni bde ba chos kyis kyang thob la
de'i phyir 'di yi chos kyis chos min 'bras bu'o BCt_7.26

gang gi phyir na bsam pa'i dbang gis lus yin la
rab tu 'jug pa dang ni ldog pa dang yang ngo
de phyir sems kyi dul ba nyid ni rigs pa ste
sems las gzhan pa'i lus ni shing dang mnyam pa'o BCt_7.27

bza' ba gtsang bas gal te bsod nams 'dod na ni
de phyir ri dags rnams kyang bsod nams yod pa ste
phyi rol skyes bu gang dag rnams kyang 'bras bu las
skal ba'i nyes pas don rnams gzhan du kha bltas so BCt_7.28

bsod nams phyir ni sdug bsngal mngon par mtshams sbyor na
[.. .. .. .. .. .. .. .. .. .. .. ]
[.. .. .. .. .. .. .. .. .. .. .. ]
'o na sdug la mngon par mtshams sbyor tshad ma min BCt_7.29

de ltar gang dag las ni rnam par dag pa'i phyir
stegs shes rab tu zhugs te chu la reg par byed
der yang de yi snying la tshim pa tsam yin te
chu yis sdig pa dag par byed pa ma yin phyir BCt_7.30

yon tan ldan pas reg pa'i chu ni gang dang gang
de dang de ni sa la gal te stegs 'dod na
chu yang the tshom med par chu nyid kho na ste
de phyir yon tan ldan rnams kho na stegs su go BCt_7.31

de ltar rigs pa mang po ldan pa de dang de
smras te rnam par mdzes pa'i nyi ma nub par gyur
de nas sbyin sreg du bas kha dog 'gyur ba'i shing
dka' thub rab tu zhi ba'i khrus sar rnam par zhugs BCt_7.32

mngon par bton pa'i rab tu 'bar ba'i me yi thab la ni
dbang bskur byas pa'i drang srong skye bos khyab pa ste
bzlas pa bya yi dbyangs kyis kun nas skad sgrogs lha yi tshogs
chos kyi lam gyi las kyi mtha' bzhin rab tu zhugs pa'o BCt_7.33

de ni mtshan mo thang 'ga' mtshan mor byed 'od kyi
dka' thub rnams la yongs su rtog cing zhugs gyur la
dka' thub thams cad yongs su brtags shing mkhyen gyur nas
dka' thub zhing gi thang de las ni gshegs par gyur BCt_7.34

de'i gzugs bdag nyid chen por song ba'i yid rnams kyis
dka' thub gnas ldan rnams ni de nas de rjes gshegs
'phags min sdig pa rnams kyis zil non yul las ni
drang srong chen po rnams ni chos bzhin pha rol gshegs BCt_7.35

de nas ral pa shing shun zur phud kyis rol pa'i
dka' thub nor dang ldan pa de rnams des gzigs shing
de dag rnams kyi dka' thub rnams la rjes brten te
dpal dang ldan la dge ba'i shing gi rtsa bar gnas BCt_7.36

de nas dka' thub gnas ldan rnams ni nyer 'ongs nas
mi mchog de la yongs su bskor nas gnas gyur la
de dag rnams kyi rgan pos mchod ma sngon btang ste
dus kyi zhi bas tshig 'di rab tu 'di smras so BCt_7.37

khyod kyi byon tshe gdung gnas gang ba bzhin gyur la
rab tu gshegs tshe stong pa bzhin du rab tu thob
de phyir brtse ba 'di ni 'bor bar 'os min te
'tsho bar 'dod pa'i phangs pa'i tshe yis lus bzhin no BCt_7.38

lha yi drang srong tshangs pa'i drang srong rgyal po yi
drang srong gis bsnyen bsod nams nye bar gangs ldan ni
dka' thub nor ldan rnams kyi dka' thub de rnams ni
gang gi nye logs dag nas mang por 'gyur ba'o BCt_7.39

de bzhin kun nas bsod nams dag gi stegs gyur la
nam mkha'i 'og gi them skas dag tu gyur pa ste
lha yi drang srong rnams dang drang srong chen po ni
chos kyi bdag nyid bdag nyid chen po rnams kyis bsnyen BCt_7.40

'di nas slar yang khyad 'phags chos kyi che las ni
byang gi phyogs nyid kho nar bsnyen par nus pa ste
blo dang ldan pas gom pa gcig tu 'gyur ba yang
lho yi phyogs su 'gro bar nus pa ma yin no BCt_7.41

dka' thub nags 'dir ji ste bya ba ngan pa'am
bsre ma'i chos bsam lhung ba min nam mi gtsang bar
khyod kyis mthong ste gang gis khyed kyi bzhugs 'dod min
de ni gsung la re zhig sred par bzhugs mdzod cig BCt_7.42

dka' thub gter dang rab tu mtshungs par gyur pa la
'di rnams kyis ni dka' thub grogs su 'dod pa ste
dbang po dang mnyam khyed dang lhan gcig gnas pa ni
phur bu yi yang mngon par mtho ba 'dren pa yin BCt_7.43

dka' thub ldan pa'i gtso bos de skad ces smras te
srid par rab tu nyams phyir dam bca' byas pa yi
mkhas pa'i gtso bo des ni dka' thub ldan dbus su
nang du song ba'i rang bzhin smras par gyur pa'o BCt_7.44

'gron la sdug cing rang gi skye bo dang mtshungs pa'i
drang po'i bdag nyid chos 'dzin thub pa rnams kyi ni
bdag la rnam pa de ltar bsam pa skyes pa yis
bdag gi dga' ba mchog dang bkur sti skyes par gyur BCt_7.45

mdor bsdus gyur na brtse zhing gnyen pa 'di rnams dag
snying la song ba'i ngag rnams dag gis khrus byas bzhin
kun nas 'dzin med chos can bdag gi dga' ba ni
de ring slar yang cung zhig g.yos par gyur pa nyid BCt_7.46

de ltar rab tu zhugs pa'i khyed cag skyabs 'os rnams
shin tu phyogs su lhung ba yang dag bstan pa rnams
bor nas 'gro zhes kho bo yi yang sdug bsngal te
ji ltar gnen 'dun rnams ni spangs pa de ltar ro BCt_7.47

khyed cag rnams kyi chos 'di mtho ris ched du ste
bdag gi mngon par mtho ba yang srid ma yin phyir
nags der gang gis bdag ni sdod 'dod ma yin te
chos las ldog pa rab tu 'jug pa tha dad phyir BCt_7.48

de phyir nags 'di dag nas gang gis yongs 'gro ba
bdag gi ma dga' ma yin pha rol spyod log min
sngon gyi dus na rjes mthun chos la gnas pa yi
drang srong chen po thams cad rnams dang mtshungs par gyur BCt_7.49

de nas don dang ldan pa bde zhing yid du 'ong
legs mthun mdangs dang ldan la snying po dang ldan pa
gzhon nu'i tshig ni dka' thub ldan pa de rnams kyis
thos nas khyad 'phags dang ldan bkur sti mang pos gshegs BCt_7.50

de nas gnyis skyes thal ba la nyal kha cig ni
lus ring gtsug tor dang ldan shing shun gos gyon zhing
mig ni cung zad dkar ser sna ni phra la ring
lag gcig spyi blugs ldan pas tshig 'di smras pa'o BCt_7.51

khyod kyi nges pa nyid du rgya chen blo ldan zhing
gzhon nu khyod kyis skye ba la ni nyes pa gzigs
mtho ris dang ni thar ba yang dag rnam spyod phyir
thar ba gang gi blo gros yod pa de yin no BCt_7.52

mchod sbyin dka' thub nges pa de dang de rnams kyis
chags pa dang ldan mtho ris la ni 'gro bar 'dod
dgra bo bzhin du chags dang lhan cig g.yul spyad nas
sems pa dang ldan thar ba du ni 'gro bar 'dod BCt_7.53

de phyir gal te khyod kyi blo gros 'di nges na
skyen par khyed nyid 'bigs byed phug par gshegs mdzod cig
gang zhig mthar thug nges par legs pa thob pa'i mig
thub pa 'di ni de ru mtshan mo min pa gnas BCt_7.54

de phyir khyod kyis de nyid lam ni thos gyur la
sred par gyur na yang dag rab tu 'thob par 'gyur
bdag gis mthong ba ji ltar blo gros de de ltar
de nyid kyi yang blo gros bor nas 'gro bar 'gyur BCt_7.55

gsal zhing mtho ba'i shangs dang rnam rgyas yangs pa'i spyan
zangs mdog ya mchu ma mchu rno dkar mche ba can
ljags ni dmar zhing phra ba'i zhal dang ldan pa 'di
shes bya'i rgya mtsho mtha' dag la ni 'gro ba nyid BCt_7.56

khyod kyi zab pa dang ni gting dpag dka' gang dang
gang zhig sgron ma nyid dang mtshan rnams gang yin pas
sngon gyi bskal par drang srong gis gang ma mthong ba'i
slob dpon nyid de sa la [.. .. .. .. .. ] BCt_7.57

[.. .. .. .. .. .. .. .. .. .. .. ]
[.. .. .. .. .. .. ] mngon par dga' nas gshegs
dka' thub ldan pa de rnams kyis kyang de la yang
cho ga bzhin rjes byas nas dka' thub nags der gshegs BCt_7.58

| sangs rgyas kyi spyod pa zhes bya ba'i snyan dngags chen po las | | dka' thub kyi nags su zhugs pa'i le'u ste bdun pa'o ||

de nas mgyogs 'gro spyod de yid mi bde gyur te
de ltar jo bo nags su nga med par gshegs la
lam du mya ngan med pa 'bad par byas gyur te
de ltar na yang de yi mchi ma khob ma gyur BCt_8.1

gang la jo bo'i bka' las mtshan mo gcig gis ni
mgyogs 'gro de dang gshegs par gyur pa'i lam
lam de nyid la 'gro zhag dag ni brgyad rnams kyis
jo bo nyid dang bral ba de yis sems shing 'ongs BCt_8.2

'thon pa med pas rgyags pa med par gyur pa yi
bsngags ldan mgyogs 'gro nyid kyang mdangs med rgyu ba ste
de ltar rgyan de rnams kyis brgyan par byas na yang
de yis dor bas dpal ni song ba bzhin du gyur BCt_8.3

phyir log nas kyang dka' thub nags su mngon phyogs te
snying rje bar ni yang dang yang du drag tu 'tsher
lam na ltogs pa ldan pa yin yang 'bru 'am chu
ji ltar sngon bzhin mngon par ma dga' ma bslangs so BCt_8.4

de nas 'gro la phan pa'i bdag nyid bdag nyid chen po des
ser skya zhes bya'i grong khyer rnam par dman pa la
nyin mor byed pas bor ba'i nam mkha' 'bras med bzhin
rim gyis de gnyis stong pa bzhin du nye bar song BCt_8.5

padma dkar po dang bcas chu yis mdzes gyur cing
me tog 'dzin pa'i shing rnams kyis ni brgyan na yang
grong khyer pa rnams rab tu dga' ba song gyur te
de yi nye ba'i nags de nags ltar mdzes ma gyur BCt_8.6

de ltar lta byed mchi mas bcom pa'i mi rnams ni
rab tu 'bar min zhan pa'i yid kyis phyogs su skor
'ong du mi ster ba bzhin gnyis po de grong du
dal bus log pa'i khrus bzhin mngon par song bar gyur BCt_8.7

shākya'i rigs kyi drang srong dang bral 'ongs pa yi
lus zags 'gros dang ldan pa de gnyis mthong nas kyang
sngon tshe shing rta bcu ba'i shing rta 'ongs pa bzhin
grong khyer skye bo rnams ni lam du mchi ma phyung BCt_8.8

de nas mya ngan nye bar ldan pa'i skye bo dag
mchi ma phyung ba rnams kyis 'dun pa la smras pa
grong khyer yul 'khor dga' mdzad rgyal po'i sras po de
khyod kyis gang du bor zhes rgyab nas rjes su 'gro BCt_8.9

de nas gus ldan skye bo de la des smras pa
mi dbang sras po bdag gis yongs su bor ba min
ngu bzhin skye bo med pa'i nags su kho bo dang
khyim gnas cha lugs dag kyang de yis rnam par spangs BCt_8.10

de yi tshig ni skyed po de rnams kyis thos nas
nges par shin tu dka' ba nyid ces nges par song gyur la
'gyel zhing mig skyes chu ni rnam par 'thor ba ste
yid la smad cing bdag nyid kyi na 'bras bu long BCt_8.11

de nas smras pa gnyis skyes rgyal po'i shugs mnga' ste
gang du gshegs pa'i nags der de ring zhugs par bgyi
lus can dbang po ma tshang rnams kyi ji lta bar
de dang bral bas bdag cag 'tsho bar 'dod pa med BCt_8.12

de dang bral ba'i grong khyer 'di ni nags yin la
de dang yang dag ldan pa'i nags de grong khyer yin
lha ni lha min gsod tshe brgya byin gyis ji ltar
de dang bral bas bdag gi grong khyer mdzes ma gyur BCt_8.13

de nas slar yang gzhon nu phyir la log ces te
yan lag ma rnams dkar khung phreng rnams rab thob ste
mgyogs 'gro'i rgyab ni rnam par dbyen pa mthong gyur nas
slar yang dkar khung rnams ni rnam par bkag nas ngu BCt_8.14

brtul zhugs dang ni mya ngan dag gis yid du bcir
brtul zhugs la rab zhugs pas sras po nyer thob phyir
bzlas byas shing gi lha yi khang par mi bdag gis
bsam pa ji ltar bya ba de dang de rnams byas BCt_8.15

de nas mig dag mchi mas rab tu gang ba des
mgyogs 'gro blangs nas mgyogs 'gro rjes su 'gro ba ste
g.yul 'gyed pa na dgra bos jo bo khyer ba ltar
mya ngan dag gis mngon bcom mi skyong khang par zhugs BCt_8.16

mi dbang rgyal po'i khab tu rnam par zhugs pa na
rnam par lta zhing mig dag mchi ma 'bab pa yis
skye bo la ni sdug bsngal rab tu rtogs 'jug bzhin
bsngags ldan mgyogs 'gro bsal ba'i dbyangs kyis ngus par gyur BCt_8.17

de nas khang pa'i dbus na spyod pa'i bya rnams dang
nye bar btags pa'i mgyogs 'gro dam par byed rnams kyis
mi dbang sras po log par gshegs la the tshom ste
mgyogs 'gro de yi dbyangs la so sor ram 'degs byas BCt_8.18

ji ltar bsngags ldan mgyogs 'gro 'tsher bar byed pa ste
nges par gzhon nu khab tu rnam par zhugs snyam ste
dga' ba phul du byung bas bslus pa'i skye bo rnams
skye bo'i bdag po'i btsun mo'i 'khor gyi nye logs so BCt_8.19

shin tu dga' ba las ni mya ngan gyis brgyal rnams
gzhon nu blta ba la ni g.yo ba'i spyan pa rnams
ston ka'i chu ster sprin las glog ni g.yo ba bzhin
bud med rnams ni sred pas khyim nas phyir la 'thon BCt_8.20

lan bu rnam par 'phyang zhing dar gos dri ma can
mig rtsi dang bral mchi mas mig bcom gdong rnams kyis
mtshan mo zad tshe skya regs gis mkhar skar ma bzhin
byi dor dang bral bud med rigs rnams mdzes ma gyur BCt_8.21

rkang pa rkang gdub dang bral zangs mdog ma chags rnams
gdong pa rna lung dang bral mgrin pa drang po rnams
rang bzhin gyis rgyas brla ni 'og pag dang bral rnams
nu ma do shal dang bral stod g.yogs tshang rnams so BCt_8.22

rten dang bral ba'i 'dun pa dang ni mgyogs 'gro nyid
mig ni mchi ma dang ldan de rnams kyis mthong nas
nags mthar khyu mchog dang bral ba glang rnams bzhin du
sems 'khral gdong ldan yan lag mchog ma rnams ni ngus BCt_8.23

de nas rgyal po'i btsun mo mchi ma dang bcas par
be'u nyams pa'i ma he mo ltar mnyes bshin ma
gser gyi chu shing lo 'dab rnam par g.yo ba bzhin
gau tam mas ni lag pa rab tu bzung nas 'gyel BCt_8.24

dpung pa lag pa snyoms shing gzi brjid bcom pa yi
bud med gzhan rnams yid mi bde bas sems med bzhin
mchi ma ma bton 'o dod 'bod min dbugs med par
g.yo bral ri mo bris pa bzhin du gnas par gyur BCt_8.25

brtan yin bdag po'i mya ngan gyis brgal bud med gzhan
rnam par lta byed nas 'bab rgyun gyi gtong rnams kyis
sa 'dzin ri bo nas 'bab rgyud kyis rdo ba ltar
tsan dan rab bskud nu ma rnams la rnam par 'thor BCt_8.26

de rnams kyi ni mig chus brdegs pa'i gdong rnams kyis
rgyal po'i khang de de tshe mdzes par gyur pa ni
chu gsar dus na chu ster char gyis brdegs pa yi
chu 'dzin padma rnams kyis rdzing bu ji ltar ro BCt_8.27

rgyas shing bar med legs par zlum pa'i sor mo can
rgyan bral rtsa mi mngon pa'i yan lag mchog ma rnams
rlung gis g.yos pa'i ljon shing rang gi 'dab mas ltar
padma lta bu'i lag pa rnams kyis brang rnams brdungs BCt_8.28

nags rlung gis bsgul padma lta bur g.yos pa yi
ngang pa rnams kyi 'khrig pa rnams kyis chu klung ltar
brang brdungs rab bskyod 'brel mtho'i nu ma rnams kyis ni
de lta na yang mi mo de rnams mdzes par gyur BCt_8.29

ji ltar brang rnams la ni lag pas zug byas pa
de ltar lag pa rnams la brang ni zug byed cing
le lo can ma brtse med stobs med ma yis der
lag pa'i rtse dang brang rnams phan tshung zug byas so BCt_8.30

de nas khros pas rab tu dmar ba'i sbyan ldan ma
sems 'khral gyis sbrel mgrin pa kha zhing ldab ldib dang
shugs ring phyung bas 'o ma 'dzin g.yo brtan pa yi
mya ngan mchi ma 'dzin pa'i grags 'dzin mas smras pa BCt_8.31

mtshan mo gnyid log dbang med bdag ni rnam spangs nas
'dun pa 'dod pa'i shing rta de ni gang du thal
gsum po mnyam du song la khyod dang bsngags ldan ni
nye bar 'ongs pas kho mo'i yid ni g.yos par gyur | 8.32
kho mo 'phags min brtse min bshes ma yin pa'i las
phul phyung de 'dir byas nas da ni ci la ngu
mchi ma ma 'don khyod kyi sems ni sim par 'gyur
khyod kyi mchi ma dang ni las de gtam ma yin BCt_8.33

dga' dang dbang du song dang phan dang legs pa dang
ci lta ba bzhin don byed khyod nyid dang 'grogs shing
slar mi ldog pa'i ched du jo bo sras po thal
khyod kyi nga la 'bras bcas sems ni dga' bar gyis BCt_8.34

mi yi dbang po'i dgra bo dag ni mchog yin la
sbyor min la mkhas shes rab med pa'i bshes mchog min
nges par mdza' bshes rnam par mi mkhas khyod kyis ni
'di yi rigs kyi nye bar nub pa chen po byas BCt_8.35

rab chags dri mas 'dres shing dmar ba'i mig can ma
kun nas rgyan dang bral ba 'di rnams mya ngan byed
gangs ldan ri bo dang mnyam bdag po gnas na yang
bud med rnams ni yugs sa mo bzhin mdzes pa nyams BCt_8.36

'di dag rnams kyang bya 'dab lag pa rnam bskyod cing
rtag par phug ron rnams kyi ring ba'i skad rnams dang
de dang bral bas 'bras med pho brang 'khor dang bcas
gzhal med khang pa'i gtsar rnams shin tu ngu ba 'dra BCt_8.37

skye bo 'di ni kun nas don med 'dod pa ste
bsngags ldan mgyogs 'gro de yang nges pa nyid du'o
mtshan mo skye bo gnyid tshe rkun pos rin chen bzhin
bdag gi 'di ltar 'di nas nor rdzas thams cad stor BCt_8.38

mgyogs 'gro 'dis ni mda' yi rma srol byung rnams kyang
sron par nus shes grags na lcag rnams smos ci dgos
bdag gi snying dang 'dra ba'i dpal ni blangs gyur nas
'dis ni lcag lhung 'jigs las 'ong ba yin nam ci BCt_8.39

mi dbang pho brang yongs su gang ba bzhin du ni
'phags pa min las da ltar drag tu 'tsher bar byed
gang gi tshe na bdag gi dga' ba phyi rol gshegs |
| de yi tshe na mgyogs 'gro lkugs la thang chad gyur BCt_8.40

gal te skye bo dag la go bar 'tsher byed dam
yang na rmig pas sa la rmig pa'i sgra byed dam
yang na 'gram pa'i sgra ni mchog tu bskyed na ni
bdag la sdug bsngal 'di 'dra 'byung ba ma yin no BCt_8.41

de ltar 'dir ni lha mo'i smre sngags la brten cing
mchi mas mdud pa yi ge'i tshig dag thos gyur nas
'og tu gdong phyogs mchi ma dang bcas thal sbyar te
'dun pas lan 'di dal bus smras par gyur pa'o BCt_8.42

lha mo bsngags ldan la ni smod par 'os min zhing
kho bo la yang khro bar mdzad pa 'os ma yin
kho bo cag gi skyon min lha ma mkhyen par mdzod
mi yi lha de lha bzhin bkra shis kun gyis gshegs BCt_8.43

bdag gis rgyal po'i bstan par shes pa yin na yang
lha nyid gang dag gis ni stobs las byas pa bzhin
bdag gis mgyogs 'gro 'di ni nye bar 'ongs pa ste
lam na ngal ba med par de ltar rjes su song BCt_8.44

mgyogs 'gro mchog 'di nyid kyang gshegs tshe sa la ni
bar snang dag na bzung bzhin rmig pas ma reg cing
de bzhin lha yi ched du gdong ni sdoms byas bzhin
'gram pa'i sgra ni byas min 'tsher ba dag kyang med BCt_8.45

gang las sa skyong bdag nyid skyes pa gshegs pa na
de tshe sgo ni rang nyid bye bar gyur pa ste
mtshan mo'i mun pa nyi mas bzhin du bsal gyur te
de yi phyir yang lha yi cho ga de zung gi BCt_8.46

gang phyir mi dbang bka' las skye bo stong phrag dag
khang pa dang ni grong khyer nyid du bag yod kyang
de tshe de ni gnyid kyis phrogs shing ma sad de
de yi phyir yang lha yi cho ga de zung zhig BCt_8.47

gang phyir nags na gnas la mthun pa'i gos dag ni
lha na gnas pas dus su 'di la byin gyur la
rgyan dag mkha' la rab tu gtor ba de khyer te
de yi phyir yang lha yi cho ga de zung gi BCt_8.48

de phyir de ltar lha mo nged gnyis la skyon du
ji ltar song ba de la rtog par 'os ma yin
mgyogs 'gro 'di dang bdag gi 'dod pa mi mdzad par
de ni lha rnams dag gis rjes 'gro byas shing gshegs BCt_8.49

de ltar bdag nyid chen po de yi rab gshegs pa
lha yi mtshar mar bud med de rnams kyis thos nas
rab tu gshegs las yid la 'bar ba yang thob ste
mya ngan rab tu nyams bzhin ngo mthar ldan par thal BCt_8.50

de nas yid mi bde bas yongs lding mig can ma
phrug gu rab tu nyams pa'i 'ol pa sdug bsngal bzhin
[.. .. .. .. .. .. .. .. .. .. .. ]
rmongs gyur nyid kyang mchi ma dang ldan gdong gis smras BCt_8.51

rlabs chen dang ldan 'jam zhing dkar min dge ba ste
so so so sor rtsa ba nas 'khrungs gyen du 'khyil
de yi dbu skyes sa la 'thor ba de rnams ni
mi dbang dbu rgyan la ni yongs su bkri bar 'os BCt_8.52

phyag ni rab 'phyang ri dags rgyal po'i stobs mnga' zhing
khyu mchog chen po'i spyan ldan gser 'bar 'od mnga' ba
'brug dang rnga yi sgra ldan sku stod rnam par yangs
de ltar gyur kyang dka' thub gnas su gnas par 'os BCt_8.53

sor mo legs skyes 'jam zhing dra bas 'brel ba dang
long bu mi mngon pa-dma'i rtsa ba ltar 'jam la
dbus na 'khor lo dang bcas zhabs ni de dag gis
drang srong rnams kyi nags mtha'i sa la 'gro 'am ci BCt_8.54

khang bzang logs na khri dang gdan la 'os pa ste
rin chen na bza' lci min tsan dan gyis spras shing
de yi lus ni mdangs dang ldan pa nags dag tu
grang dang dro dang chu 'ongs rnams su skor ram ci BCt_8.55

rigs dang gzugs dang stobs dang sems pa dag dang ni
thos dang phun sum tshogs dang na tshod kyis khengs shing
slong bar ma yin ster ba nyid du mngon 'ongs pa
de ni pha rol dag la slong mo rgyu 'am ci BCt_8.56

gser khri dang zhing gzims mal dag la gzims nas ni
mtshan mo sil snyan sgra rnams dag gi rab slob pa
gos kyi phyogs gcig bar na sa yi logs la ni
bdag gi dul zhugs ldan de de ring ji ltar gzims BCt_8.57

snying rje'i smre sngags rab tu zlos pa 'di thos nas
bud med de rnams phan tshun lag pas yongs 'khyud de
ljon shing g.yos pas me tog las ni sbrang rtsi bzhin
rnam par lta byed dag nas chu dag 'thor ba'o BCt_8.58

de nas ngang pa med pa'i ngang mo bzhin du ni
grags 'dzin ma ni nor 'dzin sa la 'gyel gyur la
rnam par 'khrugs shing yang dang yang du ldab ldib kyi
skad kyis de dang de dag rnam par smras pa'o BCt_8.59

chos dang lhan cig spyod ma mgon med kho mo ni
de yis dor nas gal te chos ni byed 'dod cing
chos dang lhan cig spyod ma dang bral dka' thub gang
yongs su longs spyod 'dod 'di'i chos ni ga la zhig BCt_8.60

sngon gyi sa skyong rnams des nges par ma thos te
legs mthong chen po la sogs mes po chen po rnams
bdag po ldan ma dang bcas nags su gshegs gyur la
kho mo dang bral chos byed 'dod pa de ltar ltos BCt_8.61

mchod sbyin du 'am rig byed cho gas 'dus byas shing
pho mo gnyis la dbang bskur de yi 'bras bu ni
gzhan du mnyam por longs spyod 'dod pa ma mthong ste
de nas bdag la 'di yi chos la ser sna skyes BCt_8.62

bdag ni yid la sdug dang phan tshun phrag dog cing
yang yang rtsod par chos dga' des ni nges par shes
khro ba kho mo spangs nas dbang chen 'jig rten du
'jigs med lha mo las ni dga' ba len par 'dod BCt_8.63

de la lus kyi yon tan bzung ba'i btsun mo de
ci 'dra zhig gam 'di ni bdag gi bsam mno ste
bdag gi gus pa nyid dang bud med bor nas ni
nags su gang phyir des ni dka' thub rnams la gdung BCt_8.64

nges par bdag gi 'dod 'di mtho ris bde phyir min
sems ldan skye bo'i de ni rnyed par dka' ba min
sdug pa des kyang bdag la 'di 'am gzhan du rung
gang gis ma spong zhes ni bdag gi yid la re BCt_8.65

gal te bdag ni jo bo'i gzigs byed yangs pa'i zhal
gtsang zhing bzhad pa gyen du blta ba'i skal med na
skal ba dman par 'os min sgra gcan 'dzin 'di yang
pha yi pang na yongs su gnas par nam zhig 'gyur BCt_8.66

e ma yid mnga' 'di yi lus ni shin tu gzhon
yid ni mi rnams kyis bsngags shin tu sra ba ste
ngag gi skad grag rab zlos dgra yang dga' ba yi
bu ni byis pa 'di 'dra kye ma spong bar byed BCt_8.67

bdag gi 'dod pa'i sems yang shin tu sra ba ste
rdo las gyur ram yang na lcags las byas pa 'am
bder 'os jo bo dpal dor nags su song ba la
mgon med ldan pa gang zhig dum bur ma song ngo BCt_8.68

de ltar lha mo bdag po'i mya ngan gyis brgyal te
sems shing rnam zlos lan cig ma yin 'dis ngus la
rang bzhin brtan yang dam pa mo de mya ngan gyis
brtan pa dran pa ma yin ngo tsha ma byas so BCt_8.69

de nas de ltar mya ngan gyis smra rnams 'khrugs pa'i
grags 'dzin ma ni sa la 'gyel ba mthong nas ni
char gyis brdegs pa'i padma chen po bzhin du ni
mchi byas gdong gis bud med rnams ni cho nge 'debs BCt_8.70

bzlas brjod rdzogs shing sbyin sreg bkra shis byas gyur te
mi skyong nyid kyang lha khang dag nas phyir gshegs pa
rdo rje'i sgra yis glang po ji bzhin skye bo yi
nyam thag sgra des kun nas bcom zhing g.yos par gyur BCt_8.71

'dun pa dang ni bsngags ldan gnyis po mthong nas kyang
sras kyi nges par brtan pa yang dag gsan nas ni
bde sogs bdag po'i ldan mo zin pa'i rgyal mtshan bzhin
mya ngan gyis bcom sa yi bdag po 'gyel bar gyur BCt_8.72

de nas sras po'i mya ngan gyis rmongs yud tsam zhig
skye bo mtshungs mnyam mngon pa'i skye bos bzung gyur la
chab kyis gang ba'i spyan gyis mgyogs 'gro la gzigs nas
sa yi logs nas sa skyong gis ni smra sngags bton BCt_8.73

g.yul 'gyed pa na dga' chen mang po byas nas ni
bsngags ldan khyod kyis bdag gi dga' ba ma yin byas
bdag gi dga' ba yon tan dga' de gang gis ni
dga' ba yin yang dga' ba med bzhin nags su bor BCt_8.74

de phyir de nyid gang du gshegs pa der bdag khyer
yang na der ni slar yang skyen par khyer la shog
tshabs cher na ba'i sman dang bral bas de bzhin du
de dang bral bas bdag gi 'tsho ba med pa'o BCt_8.75

rgyal bu gser 'bab 'chi bas phrogs par gyur pa na
dka' thub gang las yang dag rgyal ba shi ma gyur
bdag kyang chos 'dzin sras po gshegs par gyur pa na
bdag nyid thar 'dod bdag nyid med pa lta bur gyur BCt_8.76

rgyal rigs bcu byas khyab bdag skye dgu'i bdag po ni
mchog dang mchog min shes pa nyi ma'i sras po yi
bu ni 'phangs shing sdug bsngal dam pa dang bral la
yid mi bde byas yid kyi rmongs pa gang las min BCt_8.77

rgyal po a dza'i sras po blo dang ldan pa ni
mi bdag dbang po'i grogs la bdag gi 'dod pa ste
sras po nags su song la gang zhig lhar song la
mchi ma don yod ma yin bkren pas 'tshos so kye BCt_8.78

khyod kyis bdag gi chu yi snyim pa de gang du
phrogs pa'i dka' thub gnas der bzang po bdag la smros
de la bdag gi skom pa 'dis ni yongs 'dod de
bdag gi srog ni yi dags 'gro bar 'dod BCt_8.79

de ltar sras dang bral ba'i sdug bsngal skyes gyur te
sa dang 'dra ba'i lhan skyes brtan pa rnam spangs nas
rā ma'i mya ngan dag gis shing rta bcu ba bzhin
mi skyong 'du shes bral bzhin mang po rnam par labs BCt_8.80

de nas de la thos dang dul dang yon tan ldan
rab bgres mdun na 'don dang blon po blo gros kyis
mnyam par bzhag 'di ji lta ba bzhin smras gyur te
yongs su gdung ba'i gdong min mya ngan med pa'ang min BCt_8.81

mi mchog brtan pa mya ngan thong la brtan par gshegs
mya ngan bzhin du mchi ma 'don par 'os ma yin
me tog phreng ba rnying bzhin phun tshogs bor nas ni
sa na mi skyong mang po nags su shin tu song BCt_8.82

gzhan yang de yi dgongs pa nges pa 'di sngon tshe
drang srong dkar min de yi tshig ni dran par mdzod
mtho ris su dang 'khor los sgyur ba'i rgyal srid la
skad cig kyang de gnas par bde bas nus ma yin BCt_8.83

gal te yang ste mi mchog 'bad pas bya ba ste
myur bar bka' lung stsol mdzod ji snyid 'dir 'gro bgyi
sna tshogs rnams kyi khyed kyi sras po de yi ni
sna tshogs mang po'i 'thab mo de snyed der byed shog BCt_8.84

de nas de gnyis la ni mi bdag gis bslabs la
de phyir nges par 'di nas khyed gnyis mngon par song
bu la lhag par chags pa'i nags kyi bya yi bzhin
bdag gi sems ni dga' bar rab tu song ma yin BCt_8.85

dam pa zhes ni mi dbang bstan las blon po dang
mdun na 'dun pa de gnyis nags der song bar gyur
byas shes mna' ma'i skye bo dang bcas btsun mor bcas
mi skyong gis kyang bya ba lhag ma rab tu mdzad BCt_8.86

| sangs rgyas kyi spyod pa zhes bya ba'i snyan dngags chen po las | | btsun mo'i 'khor smre sngags bton pa'i le'u ste brgyad pa'o ||

de nas de'i tshe mdun na 'don dang blon po de
mi skyong mchi ma'i lcag gis mngon par bsnun pa dag
phug pa'i dam pa'i rta bzhin 'bad pa thams cad las
bsam pa bzang pos skyen par nags der song bar gyur BCt_9.1

'dra ba'i rjes 'brang ngal ba skyes pa de gnyis ni
dka' thub nags der dus su nye bar phyin nas ni
rgyal po'i rdzu 'phrul dor de dul ba'i spyod pa yis
drang srong shes ldan bu yi khang par nye bar song BCt_9.2

de dag gis ni tshul bzhin bram ze de mchod nas
de ni de dag la yang rjes mthun mchod pa ste
gdan byas pa dag bdag tu lta ba bcas nas ni
shes ldan sras po gdan gnas pa la gtam smras so BCt_9.3

mdangs gtsang gtsang zhing rnam par yangs pa'i grags pa mnga'
bu ram shing pa'i rigs su rab 'khrungs rgyal po yi
shru ta rab tu 'dzin dang gsang sngags yongs 'dzin la
nag por skye bo 'di ni khyod kyis rig par mdzod BCt_9.4

dbang po dang mtshungs de yi rgyal ba dang mtshungs sras
rga dang 'chi ba'i 'jigs pa dag ni sgrol 'dod de
'di na mngon par nye bar 'ongs grags de yi phyir
bdag cag nye bar 'ongs par bcom ldan mkhyen par mdzod BCt_9.5

de dag la des smras pa phyag ring gyur pa de
rab tu thob gyur gzhon nu shes pa min pa min
chos 'di 'khor bar byed ces mngon par mkhyen nas ni
mngon par gdong phyogs ma yin thar bzhed skyen par gshegs BCt_9.6

de nas de las de nyid de dag nyer thob nas
bram ze de la snyan dngags phab nas de ma thag
dub kyang ma dub pa bzhin rgyal po la gus pas
de nyid gang nas gshegs pa de nas rab tu 'ongs BCt_9.7

song ste de nas de dag gis ni rngom po dang
rnam par bral ba'i sku lus rab tu 'bar ba de
nyi ma stug po'i longs spyod dag la zhugs pa ltar
lam na shin gi rtsa bar nye bar zhugs pa mthong BCt_9.8

de nas de la mdun na 'don dang sngags 'dzin bcas
theg pa rnam par spangs nas nye bar gshegs pa ste
slar gnas thub pa'i bu ni g.yon gyi lhar bcas pas
nags gnas lhag spyod blta bar 'dod pa ji ltar ro BCt_9.9

lha na pa wa sangs dang phur bus dbang chen bzhin
de dag gis ni de nyid bskyed cing mchod pa'o
lha na pa sangs phur bu dag la dbang chen bzhin
mchod 'os des ni de gnyis dag la slar mchod do BCt_9.10

sbyor bar song ba'i zla ba'i nye sar nabs so bzhin
de nas kun nas mngon par rjes gnang byas pa ni
de dag shākya'i rigs kyi rgyal mtshan de yi ni
nye logs dag tu song ba rnam par mdzes par gyur BCt_9.11

shing gi rtsa bar gnas par mngon par 'bar ba yi
rgyal po'i sras po de la mdun na 'don gyis smras
lha na yongs 'dus dag la brgya byin sras po ni
rgyal ba nye bar gnas la phur bus ji ltar ro BCt_9.12

khyod kyi mya ngan zug rngu snying la brtags pa na
sa yi logs la rmongs shing brgyal bar gyur pa ste
gzhon nu mig gi chu yi char ldan rgyal po yis
gang zhig khyod la smras pa 'di ni mkhyen par mdzod BCt_9.13

khyod kyi chos la rab dmigs nges par shes pa ste
khyod kyi 'byung bar 'gyur ba'i don ni shes pa'o
khyod kyi dus ma yin par nags su bsnyen las bdag
me dang rab mtshungs mya ngan me yis tshig pa'o BCt_9.14

de phyir tshur spyon chos dga' bdag ni dga' don du |/
chos kyi don du blo gros de nyid thong mdzod dang
chu bo'i shugs kyis 'gram ngogs mngon par bcom pa bzhin
bdag la mya ngan shugs 'dir rab tu 'phel ba'o BCt_9.15

rlung dang nyi ma me dang thog chen rnams kyi ni
'jug pa gang zhig sprin dang chu me ri rnams su
rnam par 'byed dang skems dang sreg dang 'byed rnams kyis
bdag cag rnams la mya ngan gyis 'jug pa de byed BCt_9.16

de phyir re zhig nor 'dzin bdag nyid longs spyod la
dus su bstan bcos mthong ste nags su gshegs gyur te
'byung po thams cad la ni brtse ba chos yin phyir
mi 'dod gnyen 'dun kho bo la ni ltos par mdzod BCt_9.17

chos de nags nyid kho nar 'grub pa ma yin te
sdom brtson rnams kyi nges par grong khyer na yang grub
'dir ni blo dang 'bad pa dag ni mtshan ma ste
nags dang ltag ni 'jigs pa dag gi mtshan ma'o BCt_9.18

dbu rgyan 'dzin cing dpung par rna cha do shal dang
dpung rgyan rnam par nges pa'i phyag mnga' mi dbang rnams
phun tshogs yan lag dbus na yongs su gnas rnams kyis
khyim na gnas kyang thar pa'i lam ni rab tu 'thob BCt_9.19

brtan pa'i nu bo stobs dang rdo rje'i lag pa dang
rnam mdzes bu dang chu stod de nas mthar gnas lha
lus 'phags rgyal po skyes byed dang ni de bzhin du
'gro dang ljon shing can dang sde rgyal rgyal po rnams BCt_9.20

nye legs chos kyi cho ga la ni rnam dul ba'i
mi bdag khyim na gnas pa de rnams mkhyen mdzod la
nor gyi bdag po dang ni mi skyong dpal dag ste
gnyis po dag kyang de phyir dus gcig mkhyen par mdzod BCt_9.21

mngon par dbang bskur byas pa'i chu yis brlan pa nyid
gdung ba skyob pa'i gdugs bzung khyed la drag tu ni
nye bar 'khyud nas kun nas gyen du blta ba ste
dga' ba des ni nags su rab tu 'jug par 'dod BCt_9.22

de ltar mchi mas mdun pa'i yi ge'i tshig gis ni
khyed nyid la ni sa yi bdag pos smras pa ste
thos nas de la brtse zhing de la dga' don du
khyed kyis brtse bas rjes su 'gro bar 'os pa'o BCt_9.23

khyod las byung ba'i mya ngan chu ni gting med pa'i
sdug bsngal rgya mtshor shākya'i rgyal po nub gyur te
de phyir mgon po rgya mtshor bying la gru bzhin du
dman zhing rten dang bral ba de ni sgrol mdzod cig BCt_9.24

chu bo gang gā'i lto nas byung ba 'jigs byed dang
lhag spyod dang ni ngan spongs sras po lhag spyod kyis
pha yi dga' ba'i don du las byas thos nas ni
khyed kyang yab kyi bzhed pa mdzad par 'os pa lags BCt_9.25

gnyen bshes be'u nyams par gyur pa'i ba bzhin du
rgyun mi chad par nyam thag snying rjer ngu ba mo
drang srong ri byi bsnyen zhing phyogs su ma song ba
yang dag skyed par byed pa'i lha mo mkhyen par mdzod BCt_9.26

ngang pa rnam par bral ba'i ngang mo lta bu dang
nags na glang po dang bral glang mo lta bu ni
mgon dang bcas kyang mgon med dman zhing nyam thag pa'i
btsun mo gzigs pa yis ni skyong par 'os pa yin BCt_9.27

sras gcig byis pa sdug bsngal 'os pa ma yin pa
kun nas gdung ba mthar gyur pa ni 'dren pa ste
gang ba'i zla ba sgra gcan nye bar bsgyur las bzhin
sgra gcan 'dzin de gnyen gyi mya ngan las thar mdzod BCt_9.28

pho brang btsun mo'i 'khor dang grong khyer mtha' dag ni
khyed dang bral ba'i bud shing can gyi mya ngan me
phyir 'byung dbugs ni du ba mun pa'i rtse mo yis
tshig pa dag ni khyed la lta ba'i chu 'dod do BCt_9.29

mdun na 'don pa de yi tshig dag gsan gyur nas
byang chub sems dpa' yongs su gang ba'i sems dpa' des
yon tan ldan zhing yon tan shes pas yud tsam zhig
bsam gtan mdzad nas rigs pa'i lan 'di smras pa'o BCt_9.30

pha rnams kyi ni bu la dgongs pa shes pa ste
gang zhig bdag la sa skyong gi ni khyad par du
shes pa yin yang na dang rga dang rgud pa las
'jigs te nags su phyin nas rang gi skye bo dor BCt_9.31

mthar ni gal te dga' ba dang bral ma yin na
rang gi skye bo dga' ba lta 'dod cis ma yin
gang tshe yun ring gyur kyang rnam par 'bral ba ste
de phyir bla ma brtse ba yin yang 'dor bar bgyi BCt_9.32

gang yang bdag gi ched du mi yi bdag po yi
mya ngan khyod kyis smras des bdag la dga' ba med
gang phyir rmi lam yang dag 'dus par 'gyur rnams su
rnam par bral bar 'gyur la kun nas gdung bar byed BCt_9.33

'gro ba'i spyod pa rnam pa sna tshogs mthong nas ni
de bzhin du yang khyod kyi blo gros nges par song
bu min gnyen min kun nas gdung ba'i rgyu yin bzhin
'ching ba de ni shes pa med pa'i mtshan ma nyid BCt_9.34

lam du 'gro rnams 'dir ni 'dus pa ja lta ba'i
skye dgu rnams ni dus su nges par 'bral ba ste
gnyen 'dun dam 'cha' skye bos rnam par dman pa yi
shes rab ldan pa'i skye bos mya ngan bsnyen nam ci BCt_9.35

gzhan du rang gi skye bo dor nas 'dir 'ongs la
'dir yang rab tu bslus nas slar yang 'gro ba ste
der song nas kyang pha rol gzhan du 'gro 'gyur la
de ltar 'dor ldan skye la rjes su brten rnam ci BCt_9.36

gang tshe mngal nas gzung ste gnas skabs thams cad du
gsod pa'i phyir ni 'chi ba rab tu gnas pa ste
bu la dga' ba der ni khyed kyis smras pa yi
bdag gi nags su brten pa gang phyir dus ma yin BCt_9.37

yul la mngon par lhung tshe dus ma yin pa ste
de bzhin nor gyi cho gar zhugs pa dus yin no
dus rnams kun tu dus kyi 'gro ba khyab pa ste
dge legs nges par thob la dus yod ma yin no BCt_9.38

gang yang rgyal pos bdag la rgyal srid 'dir bzhed pa
de yang yab kyi rgya chen mtshungs shing 'dra ba ste
sred pa las ni nad pa'i mi 'phrod zas bzhin du
bdag gi rab tu 'dzin par nus pa ma yin no BCt_9.39

gti mug rmongs pa'i gzhi ma mi skyong rgyal po nyid
rab tu 'thob par mi ni mkhas pas gang phyir nus
gang du skyo ba dang bcas rgyags dang ngal dub dang
pha rol log par spyod pas chos la gnod pa'o BCt_9.40

dza-mbu chu gser bzhin du gsal ba'i lding khang ni
dug dang 'dres pa'i kha zas bzang po lta bu dang
gza' yis 'khrugs pa'i padma dang bcas chu lta bu
rgyal srid dang ni gser dag sdug bsngal dag gi rten BCt_9.41

de ltar rgyal srid chos min bde ba ma yin pa
ji ltar mi gtsang skyes te mi dbang snga ma rnams
sdug bsngal yongs su spang bya na tshod rab mchog tshe
rgyal srid nges par dor nas nags su song bar gyur BCt_9.42

rin chen bzhin du tshim pa mchog ni nyer khyud nas
'brog dgon nag na rtswa dang zos pa mchog yin la
sbrul nag bzhin du mthong ba ma yin nyes pa ni
rnyed bla'i dpal dang lhan cig nyal ba mchog ma yin BCt_9.43

rgyal srid rnam par spangs pa rgyal po rnams kyi chos
mngon par 'dod pas nags su rab 'jug bsngags pa ste
nags tshal yongs su dor nas khyim du rab 'jug pa
dam bca' nye bar bcom pa'i 'thad pa ma yin no BCt_9.44

rigs su skyes shing sems pa dang bcas mi gang gis
chos ni mngon par 'dod pas nags su rab zhugs la
ngur smrig rab tu 'dor nas ngo tsha rnam spangs pa
grong khyer 'joms pa yi yang grong la bsnyen ma yin BCt_9.45

sred dang rnam par rmongs dang yang na 'jigs pa yis
gang zhig bskyugs pa'i bza' ba slar yang len byed la
sred dang de ni rmongs dang yang na 'jigs pa yis
'dod pa rnams ni dor nas slar yang len par byed BCt_9.46

gang zhig rab 'bar khang pa dag nas ci zhig ltar
byung nas slar yang de nyid kho nar rab 'jug la
nyes pa mthong de khyim na gnas pa dor nas ni
rmongs pas slar yang len par mngon par 'dod pa'o BCt_9.47

gang yang mi skyong khyim na gnas pas thar pa ni
'thob pa dang ldan zhes thos de ni med pa ste
zhi ba gtso bo'i thar pa'i chos ni gang la 'ang
chad pa gtso bo'i rgyal po'i chos ni gang du'o BCt_9.48

zhi la dga' ba gal te rgyal srid dman pa ste
rgyal srid la blo gal te zhi ba rnam par nyams
grang dang dro dang me dang chu yi gcig nyid bzhin
zhi ba dang ni rno nyid 'thad pa ma yin no BCt_9.49

me dang chu yi 'du ba yod pa ma yin la
khram dang drang po'i 'du ba yod pa ma yin zhing
'phags dang sdig pa'i 'du ba yod pa ma yin te
zhi dang chad pa'i 'du ba yod pa ma yin no BCt_9.50

de phyir sa 'dzin bdag po de rnams nges pas sam
rgyal po'i srid rnams spangs te zhi ba thob pa can
rgyal srid dag la snyen nas dbang po spas nyid las
mthar ma thug par thar bar mngon pa'i nga rgyal byas BCt_9.51

de dag rnams kyi rgyal srid la zhi ji lta bzhin
bdag ni nags tshal rab thob nges pas ma yin zhing
khim dang gnen gyi 'du shes zhags pa bcad nas ni
thar gyur slar yang rab tu 'jug par 'dod ma yin BCt_9.52

de ltar bdag nyid rnam shes yon tan rjes mthun pa
de 'dod spangs shing gtan tshigs ldan pa sgrogs pa ste
mi dbang bdag nyid skyes kyi smra ldan thos gyur nas
gsang sngags 'dzin pa yis kyang lan ni smras pa'o BCt_9.53

gang zhig chos kyi cho gas nges pa khyod kyi 'di
rigs pa min pa ma yin 'di ni dus rigs yin
na tshod la gnas yab ni mya ngan phyir byin nas
chos 'dod khyod kyi chos ma yin par gyur pa'o BCt_9.54

nges par khyed kyi blo ni shin tu phra min zhing
yang na chos dang don dang 'dod par mkhas ma yin
gang zhig ma mthong 'bras bu'i don du khyed nyid kyis
mngon sum don ni yongs su brnyas par mdzad nas gshegs BCt_9.55

yang srid yod ces kha cig dag ni smra ba ste
med ces kha cig dang ni nges par dam 'cha'o
de ltar gang tshe don 'di the tshom gyur pa ste
de phyir longs spyod par nus dpal ni nye bar gnas BCt_9.56

gal te slar yang rab tu 'jug pa gang yang yod
der ni ji ltar 'thad pa dag la dga' bar bgyi
ci ste gzhan du rab tu 'jug pa gang yang med
'gro ba 'di yi 'bad rtsol med las thar pa grub BCt_9.57

kha cig 'jig rten pha rol yod ces smra ba ste
thar pa'i sbyor ba la ni bsngags pa byed ma yin
ji ltar me yi dro dang chu yi gsher ba nyid
de ltar rab tu 'jug par rang bzhin nyid du smra BCt_9.58

dge dang mi dge nyid dang srid dang srid min la
kha cig rang bzhin las shes bsngag pa byed pa ste
gang phyir 'di dag thams cad rang bzhin las yin te
de yi phyir yang rab tu 'bad pa don med 'gyur BCt_9.59

gang zhig dbang po rnams kyi nges par rab spyod pa
yul rnams la ni dga' ba dang ni mi dga' nyid
gang zhig rga dang nad rnams dag gis sbyor byed de
de la gang gis 'bad dam de ni rang bzhin no BCt_9.60

chu rnams kyis ni me rnams zhi bar nye 'gro zhing
'od zer rnams kyis chu ni skems par byed pa ste
lus la yang dag gnas pa'i 'byung ba tha dad rnams
gcig nyid gyur nas 'gro ba dag ni 'dren par byed BCt_9.61

gang zhig lag pa rkang pa lto rgyab mgo rnams kyis
mngal du song ba'i ngo bo nges par sgrub byed la
gang tshe bdag nyid de yi de yis sbyor ba ste
rang bzhin las byung de shes rnams kyis de smra'o BCt_9.62

bya dang ri dags rnams kyi sna tshogs ngo bo dang
tsher ma'i rnon po nyid du rab tu byed pa su
rab tu 'jug pa 'di kun rang bzhin las yin la
'dod pa byed pa yod min 'bad pa gang las so BCt_9.63

de bzhin gzhan rnams dbang phyug las skyes smra ba ste
der ni skyes bu'i rab tu 'jug pa la don ci
'gro ba'i rab tu 'jug la gang nyid rgyu yin zhing
ldog pa la ni nges par de nyid rgyu yin no BCt_9.64

kha cig bdag gi mtshan ma nyid du smra ba ste
rab tu skye ba nyid dang srid pa zad pa yang
'bad pa med las rab tu skye bar smra ba ste
'bad pa yis ni thar pa 'thob par smra ba'o BCt_9.65

lha yi mchod sbyin drang srong rnams kyi rig byed dang
pha yi bu lon med pa bu rnams kyis te mi
gang gi grol ba yod pa de yi thar pa zhes
bu lon gsum po de dang lhan cig skyes pa'o BCt_9.66

de ltar cho ga'i bya ba'i rim pa 'di yis ni
'bad rtsol bcas pa'i thar pa de shes rnams smra la
'bad rtsol ldan pa yin yang rnam par gnon pa yis
thar ba 'dod pa rnams ni ngal ba thob par byed BCt_9.67

de phyir zhi ba gal te thar la gus yod na
cho gar brjod pa ji ltar rigs pas bsnyen mdzod dang
'di yi nye bar 'thad pa de ltar 'gyur ba ste
mi yi bdag po'i kun nas gdung ba nyams par 'gyur BCt_9.68

dka' thub nags tshal dag nas khang par 'jug pa la
khyod kyi skyon gyi blo gros gang zhig rab zhugs te
yab gcig der yang khyod kyi bsam bar ma gyur dang
snga ma rnams kyang nags nas rang gi khang par gshegs BCt_9.69

dka' thub nags na gnas pa bu rnams kyis bskor te
rgyal po a mba rī ṣa grong du zhugs gyur la
de bzhin 'phags min rnams kyis sa ni rnam bcom pa
dka' thub nags nas 'ongs nas rangs byed kyis bsrungs so BCt_9.70

de bzhin do ba dang bcas bdag po'i ljon shing ming
nags gnas bu dang bcas pa grong du zhugs pa ste
tshangs pa'i drang srong gyur dang thub pa gnas 'jog las
sbyin sreg dang bcas mtha' can lha yis dpal bzung ngo BCt_9.71

rnam pa de ltar chos dang grags par rab zhugs pa
nags rnams bor nas khang khyim rnams su song ba ste
de phyir dka' thub nags nas chos kyi ched du nyid
khyim na rab tu 'gro ba skyon yod ma yin no BCt_9.72

de nas mi skyong rgyal po'i dga' dang phan pa nyid
byas pa'i blon po de yi tshig dag gsan nas ni
dman min ma 'khrug chags min brtan dang gnas pa la
myur min tshig ni rgyal po sras kyis smras pa'o BCt_9.73

'dir ni yod dang med ces the tshom gang de ni
gzhan gyi tshig gis bdag la 'di na nges pa med
dka' thub dang ni zhi bas de nyid rtogs gyur nas
gang 'dir nges par bdag nyid kyis ni bzung bar bgyi BCt_9.74

phan tshun gnod cing mi gsal the tshom skye ba yi
lta ba dag ni len par bdag gi nus ma yin
mun par long bas long ba'i lam mkhan byed pa bzhin
mkhas pa'i skye bo su zhig gzhan gyi rkyen gyis 'gro BCt_9.75

de nyid ma mthong gyur kyang 'on kyang kho bo yi
dge dang mi dger the tshom na dge blo gros gyur
'bras bu med bying la yang dge ba'i bdag nyid mchog
smad pa'i bdag nyid de nyid la yang bde ba med BCt_9.76

rnam bzhag med pa'i lung 'di yang na mthong gyur nas
tshad ldan rnams kyis gang smras de ni legs rtogs mdzod
nyes la rab dman tshad ldan nyid ni rtogs mdzod dang
nyes pa rab tu dman gyis bden min smra ba min BCt_9.77

khyim la 'jug par dmigs gang bdag la khyod kyis ni
smras shing rangs byed la sogs rnams ni dper bstan te
de rnams tshad min chos nges rnams su nus med cing
tshad ma'i ched du brtul zhugs rnams ni yongs su zad BCt_9.78

de lta na yang nyi ma sa la lhung gyur la
gangs dang ldan pa'i ri bos brtan nyid 'dor na yang
de nyid ma mthong yul la kha bltas dbang po ni
khyim rnams dag la so so skye bo mi bsnyen to BCt_9.79

bdag ni 'bar bar gyur pa'i me la 'jug pa ste
don ma byas par khyim gyi gzhi la rab mi 'jug
de ltar thugs rgyal ldan des dam bca' mdzad gyur cing
ji ltar 'dod bzhin bzhengs nas ngar 'dzin med par gshegs BCt_9.80

de nas mchi ma dang bcas blon dang gnyis skyes gnyis
de yi brtan pa nyid dang nges pa thos gyur nas
yi mug bzhin ldan rjes su song nas sdug bsngal ba
dal bus song nas grong khyer nyid du song bar gyur BCt_9.81

de nas de la brtse dang mi skyong la gus las
de dag ltos bcas rab tu song zhing gnas gyur la
gsal zhing snang bas nyi ma blta bar dka' ba ltar
de ni lam du blta bar ma nus dor bar min BCt_9.82

mchog tu gshegs de gshegs pa shes phyir de dag gis
so pa'i skyes bu gtsang ma sbas pa rnams byas nas
dga' zhing sras po 'dod pa'i rgyal po la song nas
ji ltar blta 'am zhes ni ji ltar yang song ngo BCt_9.83

| sangs rgyas kyi spyod pa zhes bya ba'i snyan dngags chen po las | gzhon nu rjes su tshol ba'i le'u ste dgu pa'o ||

sku sto rgyas shing rgya chen rgyal po'i sras po de
bsreg bya dang sngags bdag po de dag rnams spangs te
dba' rlabs g.yo ba'i chu bo ganggā brgal nas ni
dpal dang ldan pa'i rgyal po'i khab tu gshegs par gyur BCt_10.1

ri rnams dag gis legs par sbas dang brgyan pa dang
dge dang dka' thub gter bas gzung dang gtsang ba ste
zhi bar rab byung tshangs pa mtho ris logs su bzhin
ri lnga mtshan ma'i grong khyer rab tu thob par gyur BCt_10.2

zab mor gyur pa'i mdangs ngar de yi lus gsal ba
skyes bu rnams ni shin tu gnon pa mthong gyur nas
khyu mchog rgyal mtshan de yi brtul zhugs brtan pa bzhin
der ni de tshe skye bo rnams ni ya mtshan gyur BCt_10.3

de rab mthong nas gzhan gang ma song de gnas shing
der ni gang zhig lam na gnas de rjes 'gro zhing
gang zhig skyen par song de brtan por song gyur la
kha cig bsdad pa gang yin de ni langs pa 'o BCt_10.4

skye bo kha cig de la mchod pa'i lag pa yis
bsti stang byas nas kha cig mgo bos phyag 'tshal zhing
kha cig mnyen pa'i tshig gis mngon par stod byed cing
kha cig de la rab tu mchod nas song bar gyur BCt_10.5

de rab mthong nas sna tshogs cha lugs rnams ngo tsha
rab bkram tshig ni lam du smra ba med par song
dngos su bzhin du chos rnams dag gi nye logs su
kha cig tshul ma yin pa'i blo gros ma gyur to BCt_10.6

lha dang mtshungs pa'i mi dbang sras po de mthong nas
bya ba gzhan ma rnams kyang rgyal po'i lam du ni
mchod mang bkir sti sngon 'gro bud med rnams kyi 'am
skyes pa rnams kyi mig dang ngom par ma gyur to BCt_10.7

dpral ba'am smin ma dag dang zhal lam spyan dag dang
sku 'am phyag dag dang ni 'gros sam zhabs dag ni
gang gis de yi gang nyid der ni mthong gyur pa
de nyid kyis ni de yi mig dag bcings par gyur BCt_10.8

smin ma mdzod spu dang bcas spyan dag yangs pa dang
sku lis mdzes shing dge ba'i dra ba dang ldan phyag
sa skyong nyid du 'os pa'i dge slong cha lugs de
mthong nas rgyal po'i khab kyi phun tshogs g.yos par gyur BCt_10.9

de nas khang pa'i phyi nas rnam rgyas skye bo'i tshogs
ma ga dha yi khyim gyi jo bo bzo spyangs kyis
mthong bar gyur te de yi rgyu mtshan dris pa ste
de nas 'di la skyes bu rnams kyis de smras so BCt_10.10

yi shes mchog gam yang na sa yi dpal dag ni
thob par 'gyur zhes bram ze rnams kyis gang smras pa
rab tu gshegs par skye bos nges par mthong ba yi
shākya'i bdag po'i sras po de ni 'di yin no BCt_10.11

de nas don thos yid kyis chags shing zhen gyur pa'i
rgyal po'i sa ni skyes bu de nyid la smras pa
de ni gang du song zhes rnam par shes par mdzod
de nas de ltar bgyi zhes skyes bu rjes su song BCt_10.12

g.yo min spyan ni gnya' shing gang tsam gzigs pa ste
gsung ni kun nas snyoms shing zab mo'i 'gros mnga' ba
g.yo ba'i sems dang lus rnams dag ni nges bsdams nas
dge slong mchog nyid de yang bsod snyoms la gshegs so BCt_10.13

ji ltar nye bar 'thad pa'i bsod snyoms bsnams nas ni
rnam par dben zhing char rab 'bab par rab gshegs la
der ni tshul bzhin rigs pas mngon par gsol gyur nas
de ni sa 'dzin ri bo skya bseng la 'jogs so BCt_10.14

ro dhra'i nags kyis nye bar sbas pa'i ri bo der
rma bya'i skad kyis rab gang lo ma'i spyil po na
'char ri'i steng na nyi ma gzhon nu ji lta bar
ngur smrig gos kyis nyi ma'i nyi ma de mdzes so BCt_10.15

der ni de nyid rgyal po'i 'khor de mthong gyur nas
bzo sbyangs rgyal po la ni gtam ngag byas pa ste
thos nas rgyal po des kyang mchod pa mang po las
der ni sbas pa'i rjes su 'brang bas rab tu song BCt_10.16

skya bsong ri bo mchog la skya bseng na dang ni
brtson 'grus mnyam zhing ri bo dang mnyam sku lus can
mi yi seng ge'i 'gros can cod man 'dzin pa ste
ral pa g.yo ba'i seng ge bzhin du 'jogs par gyur BCt_10.17

de nas de yi steng na rtse mor gyur pa yi
byang chub sems dpa' dbang po nye bar zhi ba ni
ri bong gi mtshan sprin gyi sbubs nas byung ba bzhin
skyil mo krung gis bzhugs nas rnam par mdzes pa mthong BCt_10.18

gzugs dang phun sum tshogs dang nye bar zhi ba yis
chos kyi sprul pa bzhin du nye bar bzhugs de la
ya mtshan dang bcas rab tu bsnyen ldan mi dbang po
rang byung la ni brgya byin gyis bzhin nye bar gnas BCt_10.19

rigs pa yis ni rigs pa rig pa rnams kyi mchog
khams mnyam gyur pa de la song nas dris pa ste
de nyid kyis kyang mtshungs shing zhi bas mi skyong la
yid ni rang bzhin gnas dang nad med smras par gyur BCt_10.20

de nas gtsang la glang po'i rna ba ltar sngo ba'i
rdo ba'i logs la rgyal po yang dag nges gnas shing
nye sar nye bar bsad nas rjes su mthun pa yis
de i dgongs pa rnam par shes 'dod 'di smras so BCt_10.21

rim pas 'ongs pa nyid dang yongs su brtags pa ste
khyod kyi rigs kyis bdag gi dga' ba mchog yin la
gang phyir bdag la rang gi na tshod smra 'dod pa
skyes te de phyir brtse ba'i tshig 'di mkhyen par mdzod BCt_10.22

khyod kyi rigs ni rnam rgyas sngon du nyi ma ste
lus kyang na tshod gsar pa gsal la mdzes pa 'di
gang phyir 'di ni khyod kyi blo gros rim med pas
slong mo nyid la mngon dga' rgyal srid la ma yin BCt_10.23

khyod kyi lus 'di tsan dan dmar po 'os pa ste
ngur smrig gis dkris de ni 'os pa ma yin no
lag pa 'di ni skye dgu skyong bar 'os pa ste
gzhan gyis byin pa'i bza' ba za bar 'os ma yin BCt_10.24

de phyir zhi ba gal te yab kyi rgyal srid la
khyod kyis yab kyi brtse las stobs kyis mi 'dod cing
khyod kyi blo gros rim par bzod par ma gyur na
skyen par kho bo'i yul gyi phyed la longs spyod mdzod BCt_10.25

de lta na ni rang gi skye la gnod min zhing
dus kyi rim pa yis kyang dpal gang bsngags pa ste
de phyir khyod kyis bdag la brtse ba mdzod cig dang
dam pa rnams dang bcas pas dam pa'i dpal 'phel lo BCt_10.26

ci ste da ni rigs kyi khengs pa nyid las ni
bdag cag rnams la khyod la blo gtad yon tan med
sde rgyas rnams ni mda' yis rnam par dkrugs byas nas
bdag dang bcas pas pha rol rnams ni pham par mdzod BCt_10.27

de phyir 'dir ni gnyis dbus gcig blo tshol mdzod la
chos don 'dod pa rnams la cho ga bzhin bsnyen mdzod
'di na sde tshan gsum po chags las rnam zlogs nas
'di dang gzhan du phyin nas lhung ba kun nas 'thob BCt_10.28

gang zhig don dang chos la gnod nas 'dod pa dang
chos dang 'dod pa yongs su brnyas nas don dang ni
'dod dang don dag nye bar zhi bas chos de ni
don byas gal te mtha' dag 'dod na don yin no BCt_10.29

de phyir sde tshan gsum la nges par snyen pa yis
khyod kyi gzugs 'di 'bras bu bcas pa nyid du mdzod
chos dang don dang 'dod pa dman min thob pa la
mi rnams dag gi dman min skye ba'i don du smra BCt_10.30

de phyir gzhu ni rnam par 'gengs 'os rgyas pa'i phyag
'di dag 'bras bu med par byed par 'os min te
nga la nu bzhin 'dis ni 'jig rten gsum rnams kyang
pham par 'os pa yin na sa 'dir smos ci dgos BCt_10.31

brtse bas nges par de ni bdag gis smra ba ste
ya mtshan gyis min dbang phyug nyid kyi chags pas min
khyod kyi dge slong nyid kyi cha lugs 'di mthong nas
rjes su brtse ba skyes nas mchi ma yang byung ngo BCt_10.32

de phyir rang rigs rab mtshungs khyod kyi gzugs ji srid
rga bas zil gyis mnan nas slar yang ma 'ongs par
slong mo'i gnas 'dod 'dod pa rnams la longs spyod la
dus su chos la dga' ba chos ni gyis mdzod cig BCt_10.33

'khogs pas nges par chos ni 'thob par nas pa ste
'dod pa nye bar spyod la rgyas pa'i 'gro ba med
de phyir dar la bab pa'i 'dod pa rnams smra ste
bar ma'i nor yin rgan po rnams kyi chos yin no BCt_10.34

gson pa'i 'jig rten dag na chos dang don dag ni
rnam par 'gal bar gyur pa yin phyir lang tsho rnams
yang dag bsrung ba yin yang thub par dka' ba ste
gang phyir 'dod pas lam de las ni 'phrog par byed BCt_10.35

na tshod 'khogs pa rnams ni rnam dpyod ldan pa ste
shin tu brtan pa'i gnas skabs mchog tu song ba rnams
ngo tsha ba nyid phyir dang song ba ma yin phyir
'bad pa nyung ngus zhi ba'i bdag nyid 'gyur ba 'o BCt_10.36

de nyid phyir na g.yo zhing yul ni gtso bo dang
rab mos bzod pa ma yin ring por mthong min la
'brog dgon dag las nges par thar nas dbugs phyung bzhin
g.yo sgyu mang po'i lang tsho shin tu 'das nas so BCt_10.37

de phyir mi brtan g.yo la bag med ldan pa yi
na tshod gsar pa 'di ni re zhig rnam par 'ong |g 54b
'dod pa'i lta yi sngon du na tshod 'ben yin la
dbang po rnams las bsrung bar nus pa ma yin no BCt_10.38

ci ste khyed kyi chos nyid mdzad par 'dod pa ni
mchod sbyon kyis lha mchod mdzod 'di ni rigs kyi chos
mchod sbyin rnams kyis mtho ris logs ni byin rlabs nas
lha dbang nyid kyang mtho ris logs su gshegs par gyur BCt_10.39

gser gyi dpung rgyan rnam par bcings pa'i phyag rnams dang
nor bu'i sgron mas 'bar ba'i dbu rgyan sna tshogs can
mi skyong drang srong rnams dang drang srong chen po rnams
ngal bas gang gshegs 'gros der mchod sbyin rnams kyis gshegs BCt_10.40

de ltar ma ga dha yi bdag pos tshig smras pa
gang zhig dbang po'i bzhin du smra ba yang dag mdzes
sna tshogs du ma'i sa phyogs ti se'i gangs ri ltar
rgyal po sras des de thos gyur nas nam ma g.yos BCt_10.41

sangs rgyas kyi spyod pa zhes bya ba'i snyan dngags chen po las | bzo sbyangs sngon du song ba'i le'u ste bcu pa'o | |

de nas bshes kyi sgo nas phan pa yin pa'i don
de ltar ma ga dha yi bdag po smras pa yis
rang gnas rnam par 'gyur min rigs gtsang gcang ba'i
zas gtsang rgyal po'i sras kyis tshig 'di smras pa 'o BCt_11.1

seng ges mtshan pa'i yangs pa'i rigs su rab skyes pa
khyed kyi cho ga de ni ngo mtshan che ma yin
gang phyir bshes gnyen phyogs su gshegs 'dod khyod kyi ni
yongs su dag pa'i spyod pas spyod pa de yin no BCt_11.2

rang rigs rjes su spyod pas dam pa min la byams
dbang po ma tshang ba la dpal bzhin gnas min la
snga mas byas pa'i dga' ba rim rnams kyis
de ni dam pa rnams kyis rnam par 'phel bar byed BCt_11.3

don ni dka' ba rnams su mi rnams gang zhig gis
mdza' bo rnams kyi nam pa'i don gyur 'jig rten na
bshes gnyen de rnams blo yis yongs su shes bgyi ste
rang gnas dag ni 'phel bar gang phyir ma yin BCt_11.4

de ltar gang gis rdzas dag thob nas 'jig rten na
bshes rnams dang ni chos la nges par sbyor byed pa
de rnams kyi ni nor gyis snying po thob pa ste
mthar ni nyams las gdung ba skyed par byed ma yin BCt_11.5

rgyal po mdza' bo nyid dang 'phags pa nyid kyis kyang
khyod kyi nges pa gang zhig bdag la dmigs pa 'di
mdza' bo nyid kyis 'dir ni rjes su bsnyad bygi ste
rgol ba gzhan min 'dir ni bdag gis smra bar bgyi BCt_11.6

bdag gis rga dang 'chi ba'i 'jigs pa rnam rig nas
thar pa 'dod pas chos 'di rab tu thob pa ste
gnyen 'dun dga' ba mchi ma'i gdong ldan rnam spangs nas
mi dge'i rgyur gyur 'dod pa rnams ni sngon nyid do BCt_11.7

bdag gi yul rnams dag las ji ltar 'jigs pa nyid
de ltar sprul gyi dug rnams la ni mi 'jigs shing
nam mkha' dag las 'phos pa'i thog rnams las min la
rlung dang bcas pa'i me rnams dag las ma yin no BCt_11.8

mi rtag 'dod pa rnams kyis dge ba'i nor brku zhing
stong pa rmi lam sgyu ma dang mtshungs 'jig rten na
yid la smon pa yis kyang rmongs par byed pa ste
mi yi sems ni bdag nyid gnas pa smos ci 'tshal BCt_11.9

kye ma 'dod pas zil gyis non na mtho ris su
mde ba thob min 'chi ba'i 'jig rten na smos ci
rlung grogs ldan pa'i me yi bud shing gis ji ltar
sred dang bcas pa'i 'dod pa rnams kyis tshim pa med BCt_11.10

'gro na 'dod pa rnams dang mnyam pa'i don med med
rmongs las de rnams khi nar skye bo rab tu chags
de nyid shes nas de ltar don med 'jigs pa ste
shes ldan su zhig rang gis don med mngon par 'dod BCt_11.11

rgya mtsho'i gos can sa ni kun nas thob nas kyang
rgya mtsho chen po'i pha rol rgyal bar 'dod pa ste
rgya mtsho'i chu bo rnams dang chu bran rnams kyis ltar
'jig rten pa yi 'dod pa rnams kyis ngoms pa med BCt_11.12

lha yis gser gyi char pa dag kyang phab gyur la
gling rnams bzhi po mtha' dag la yang longs spyad de
brgya byin gyi yang gdan phyed dag kyang rab thob nas
nga la nu ni yul rnams dag la ngoms pa med BCt_11.13

lha na lha rnams kyi yang rgyal srid longs spyad nas
mchod sbyin brgya ba lha min 'jigs las rab nyams tshe
rgyags las drang srong chen po rnams la'ang khur bcol nas
'dod pa rnams la ngoms med sgra med lhung bar gyur BCt_11.14

e la'i rgyal pos mtho ris rnams ni rnam dkrugs te
brla mdzes lha mo de nyid dbang du byas nas kyang
sred phir drang srong rnams la gser dag phrogs pa ste
yul rnams la ni ngoms med nyams par song bar gyur BCt_11.15

lha min las ni dbang chen dbang chen las sgra med
sgra med las slar dbang chen gang du nyer song ste
mtho ris dang ni sa 'am yul ni de rnams su
skal ba'i tshogs 'khrugs rnams la su zhig blo gtad byed BCt_11.16

shing shun gos can rtsi ba 'bras bu chu za zhing
lag 'gro'i sbrul ltar ring ba'i ral pa'i khur rnams kyang
gang gis don gzhan ma yin thub pa yang nyams te
'dod pa zhes bya'i dgra bo rnams ni su yis 'tshol BCt_11.17

rno ba'i mtshin cha dang ni rno 'dzin mtshon cha yang
gang gi don du 'jigs sde las ni 'chi thob la
de dag rnams kyi dge min sems kyang spyod rnams kyi
'joms phyir de phyir brtul zhugs rnams kyi smos ci dgos BCt_11.18

yul rnams su ni mya ngan nyung ngur shes gyur nas
ku nas sbyor zhing mchog tu ngoms pa med pa nyid
dam pa rnams kyis smod cing nges par sdig pa ste
'dod pa'i ming can dug ni su yis len par byed BCt_11.19

zhing gi las la sogs pa rnams kyis nyam thag cing
'dod pa rnams la mi 'chang rnams kyi rang gnas dang
'dod pa'i bdag nyid rnams kyi rang gnas thos nas ni
'dod pa rnams ni spong bar sems ldan rnams kyis nus BCt_11.20

grub 'gyur 'dod pa rnams su rgyags pa nyer thob phyir
'dod pa can la 'dod 'byor rgud pa shes bya ste
rgyags las bya ba min byed bya ba ma yin la
gang gis zad cing ngan 'gror nye bar 'gro bar 'gyur BCt_11.21

gang las 'bad pas thob cing yongs su bskyabs pa rnams
rnam par bslus nas slar yang so sor 'gro ba ste
bdag nyid ldan pas g.yar po dang mtshungs de rnams su
'dod pa rnams la 'di na mkhas pa su zhig dga' BCt_11.22

btsal nas dang ni blangs nas skom pa skyes pa yis
gang rnams mi 'dor sdug bsngal bar ni yongs 'gro la
'jig rten dag na rtswa sgron dang mtshungs de rnams su
'dod pa rnams la sems ldan su yi dga' ba yin BCt_11.23

bdag ldan min pa snying la gang gis rnam rmugs te
rnam par nyams par 'gro 'gyur bde bar 'gro min zhing
kun nas 'khros pa'i sbrul dang rab mtshungs de rnams su
'dod pa rnams la sems ldan su yi dga' ba yin BCt_11.24

ltogs pas nyam thag kyis bzhin rus pa zos nas kyang
gang rnams la ni ngoms par 'gyur ba ma yin nyid
'khogs pa'i rus pa'i keng rus dang mnyam de rnams su
'dod pa rnams la sems ldan su yi dga' ba yin BCt_11.25

gang gis rgyal po rkun po chu dang me rnams las
thun mong gyur pa nyid phyir sdug bsngal skyed byed de
rab tu gtor ba'i sha dang mtshungs pa de rnams su
'dod pa rnams la sems ldan su yi dga' ba yin BCt_11.26

dgra bo dang ni gnyen 'dun 'brel pa rnams las kyang
gang la gnas pa rnams ni skyen par rgud pa ste
skye mched dang mtshungs nye bar 'tshe ba de rnams su
'dod pa rnams la sems ldan su yi dga' ba yin BCt_11.27

ri dang nags dang chu dang rgya mtsho rnams su yang
gang la rnam par 'phyo ba rnams ni lhung 'gyur te
ldon shing rtse mo'i 'bras bu dang mtshungs de rnams su
'dod la rnams la sems ldan su yi dga' ba yin BCt_11.28

rnam pa sna tshogs 'bad pa drag po 'thob pa rnams
gang gis skad cig gis 'dir nyams par 'gyur ba ste
rmi lam nye bar longs spyod dang mtshungs de rnams su
'dod pa rnams la sems ldan su yi dga' ba yin BCt_11.29

gang rnams bsgrubs nas dang ni rnam par spel nas dang
yongs su bskyabs nas kyang ni bde bar 'gro min la
lci ba'i me ma mir dang rab mtshungs de rnams su
'dod pa rnams la sems ldan su yi dga' ba yin BCt_11.30

gang gi don du sgra ngan rnams ni nyams gyur la
[.. .. .. .. .. .. .. .. .. .. .. ]
ro bsregs shing dang rab tu mtshungs pa de rnams su
'dod pa rnams la bdag ldan su yi dga' ba yin BCt_11.31

lha min mdzes sbyin dang ni nye ba'i mdzes sbyin dag
gang gi don du phan tshun dgrar song nyams gyur la
mdza' bshes gyur cing rnam par 'bral ba de rnams su
'dod pa rnams la sems ldan su yi dga' ba yin BCt_11.32

gang dag rnams kyi don du chu dang me la dang
sha za rnams la bdag nyid 'dir ni 'dor ba ste
dge ba ma yin dgra bor gyur pa de rnams su
'dod pa rnams la sems ldan su yi dga' ba yin BCt_11.33

bshes med 'dod pa'i don du bkren por byed pa ste
gsod dang 'ching ba la sogs sdug bsngal rab thob la
'dod pa'i don du sems ni bkren pa'i dka' thub can
gson pa'i 'jig rten 'ching ba dang ni ngal bar 'gro BCt_11.34

ri dags rnams ni gsod phyir glu yis 'phrog byed la
gzugs kyi don du phye ma leb rnams mer mchong zhing
sha dag don gnyer nya yis lcags ni za ba ste
de phyir yul rnams don med nyid du 'bras bu smin BCt_11.35

'dod pa'i longs spyod yin zhes gang gi blo yin la
kha cig longs spyod rnams ni yongs su spyod pa ste
gos sogs rdzas kyi yon tan yin phyir 'jig rten na
sdug bsngal zhi bar byed ces rab tu gzung bar bya BCt_11.36

skom pa rab tu zhi phyir chu dag 'dod pa ste
bkres pa rnam par nyams phyir bza' ba de bzhin du
rlung dang gdung ba sgrib pa'i ched du khang pa ste
'doms dang grang ba sgrib pa'i phyir ni bgo ba 'o BCt_11.37

de bzhin gnyid ni rnam par 'joms phyir gnas yin la
de bzhin lam la ngal ba nyams phyir theg pa ste
de bzhin gnas ni rnam par spyong phyir stan yin la
gtsang dang nad med stobs la brten phyir khrus yin no BCt_11.38

sdug bsngal rab tu zhi ba'i ched du gyur pa ste
de bzhin skye dag rnams kyi yul rnams longs spyod min
rab tu zhi ba'i cho gar rab zhugs shes rab can
longs spyod rnams ni bza' zhes su yis khas len byed BCt_11.39

gang zhig 'gro ba'i gdung bas rnam par gdungs pa yin
longs spyod yin zhes grang ba'i bya bar nan tan byed
sdug bsngal zhi ba'i bdag nyid la ni rab 'jug cing
des ni 'dod pa rnams la longs spyod 'du shes byed BCt_11.40

gang phyir 'dod pa rnams la mtha' gcig gyur min te
de phyir bdag gi de la longs spyod 'du shes med
dngos po gang nyid kyis ni bde ba ster byed pa
de nyid kyis ni slar yang sdug bsngal 'dren par byed BCt_11.41

bgo ba lci mo dang ni lci ba ma yin nyid
grang dang dro ba'i tshe na bde dang bde min la
zla 'od rnams dang tsan dan nyid dang dro ba na
bde ba'i phyir dang sdug bsngal phyir yin grang ba na'o BCt_11.42

gang phyir rnyed dang ma rnyed la sogs 'jig rten na
kun gyi gnyis su 'dzin pa rnams ni rab zhugs te
de phyir mtha' gcig bde ba yod pa ma yin zhing
sa na skyes bu kha cig mtha' cig sdug bsngal min BCt_11.43

bde dang sdug bsngal nyid ni rnam par 'dres mthong nas
rgyal srid dang ni bran nyid mnyam pa bdag gi lugs
rgyal po nyid ni rtag par rgod pa ma yin zhing
bran ni kun nas gdung ba nyid kyang ma yin no BCt_11.44

gang phyir mi skyong nyid du bka' lung lhag pat gyur
de phyir rgyal po'i sdug bsngal dag ni chen po nyid
kun nas bsten pa'i shing dang rab mtshungs rgyal po ni
srid pa'i rgyu las yongs su ngal bar 'gro ba nyid BCt_11.45

rgyal srid 'dor ldan bshes min mang por mi skyong gis
gal te blo gtad 'cha' bar gyur na rgud pa ste
ci ste yang na blo gtad nye bar byed min na
'dir ni 'jigs ldan rgyal po'i bde ba zhes bya ci BCt_11.46

gang tshe sa ni mtha' dag rgyal bar gyur nas kyang
gnas pa'i ched du grong khyer gcig pi nyid mthong zhing
de nyid la yang pho brang gcig pu bsnyen bya ste
rgyal por gyur pa pha rol don di ngal lam ci BCt_11.47

rgyal po sdod pa'i gnas kyang gnya' shing gcig nyid de
de bzhin bkres pa 'gegs phyir bza' ba tsam yin la
de bzhin nyal lam gcig dang stan ni gcig nyid de
lhag dang lhag min mi mi skyong gi ni rgyags phyir ro BCt_11.48

gal te tshim pa'i don du 'bras bu de 'dod na
rgyal srid rnams dang bral yang bdag ni tshim pa yod
tshim pa yod par gyur na skyes bu'i 'jig rten na
khyad par med pa ma yin thams cad khyad par ro BCt_11.49

de phyir dge dang zhi ba'i lam ni rab thob pa
kho bo 'dod pa rnams la bslu bya ma yin la
mdza' bshes nyid du dran par byas nas yang dang yang
dan bca' nges par skyong zhes bdag la smras pa 'o BCt_11.50

bdag ni nags su zhugs pa mi bzod pas min la
dgra bo'i mda' rnams kyis ni mgo bo 'dar ba min
'bras bu lhag pa rnams las re ba byas min te
de phyir khyed kyi tshig de bzung ba ma yin no BCt_11.51

gang zhig yang yang shin tu sos 'debs khros pa'i sbrul
spangs nas slar yang len pa la ni nan tan byed
yang na sreg pa'i rang bzhin 'bar ba'i rtswa yi me
spangs nas 'dod pa rnams ni slar yang de yis brten BCt_11.52

gang zhig ma long long ba'i phyir ni 'dod pa ste
grol ba 'ching ba'i phyir dang phyug po nor med phyir
rang bzhin gnas pa'i sems ni bsnyen pa'i sems phyir la
yul gyi bdag nyid phyir ni 'dod par de yis byed BCt_11.53

gang zhing 'dir ni mchog tu zhi ba'i bde ba dang
gzhan du sdug bsngal rnams ni kun nas sgrib pa ste
byed ldan rga dang 'chi ba'i 'jigs las sgrol 'dod pa
slongs mo nye bar rgyu zhes rjes su brtse bya min BCt_11.54

gang zhig 'dir ni zhi ba'i bde ba 'thob min la
gzhan du sdug bsngal rnams kyis rab tu 'dzin byed cing
phun tshogs chen po'i bar nyid la yang rnam gnas pa'i
sred pa zil gyis non la rjes su brtse bar bya BCt_11.55

sems dpa' yi dang spyod pa yi dang rigs nyid kyi
khyod kyi brjod pa la ni rjes su mthun pa ste
sems dpa' yi dang spyod pa yi dang rigs nyid kyi
kho bo yi yang dam bca' 'dren par mtshungs pa 'o BCt_11.56

bdag kyang 'khor ba'i mda' yis rnam phug pa
zhi ba thob par 'dod pas rnam par nges 'byung ste
nad med mtho ris na yang rgyal srid 'thob pa ru
'dod pa med na kye ma mi rnams su smod ci BCt_11.57

mi skyong gang yang ste gsum mtha' dag brten pa 'di
rab mchog mi yi don zhes khyed kyis bdag la smras
de ltar don med ces ni bdag gi brten pa 'dir
'dzad ldan sde mtshan gsum ni tshim byed kyang ma yin BCt_11.58

gang du rga bar 'gro min 'jigs min nad ma yin
skye min nye bar 'da' min sems kyi nad rnams min
gang na yang dag yang du bya ba yod min pa
de nyid skyes bu'i don ni mchog tu shes pa 'o BCt_11.59

ji srid na tshod so ma rnam par 'gyur bar 'gro
de srid rga ba yongs si skyongs mdzod zhes smras pa
'di ni nges pa ma yin g.yo bar mthong ba ste
rga ba brtan pa min dang lang tsho brtan ldan mthong BCt_11.60

rang gi las mkhan mthar byed gang gis 'gro ba ni
na tshod kun ka dbang med rnam par 'gugs pa ste
rnam bzhag ma yin rnam par nyams tshe gang ltar ni
zhi 'dod mkhas pa dag gis rga ba rtogs par byed BCt_11.61

gang tshe rga ba'i gzhi dang nad rnam bkram pa'i mda'
mthar byed dge ba ma yin rngon pa bzhin gnas pas
skye dgu'i ri dags skal ba'i nags rten rnams gtor te
na tshod rab mchog la dmigs yid la re ba ci BCt_11.62

de phyir gzhon nam rgan dang yang na byis pa ni
rab tu 'jug par 'dod dam rnam par ldog pa nyid
chos ldan bdag nyid byas pa ji lta bar gyur pa
de ltar myur ba ldan pas 'dir ni bya bar 'os BCt_11.63

yang na 'dod pa'i bras bu rigs su 'os pa rnams
chos phyir mchod sbyin bya ba gyis zhes gang smras pa
gang zhig gzhan gyi sdug bsngal bya bas 'dod pa ste
mchod sbyin rnams la phyag 'tshal bde ba 'dod pa med BCt_11.64

'bras nu 'dod pas dbang med pha rol gsod pa la
snying rje'i bdag nyid dam pa rnams kyi rigs tshul min
gang yang mchod sbyin dag gi 'bras bu rtag gyur pa
snying rje'i bdag nyid gang gi deltar byas nas ci BCt_11.65

sems ni zhi ba yis sam tshul khrims brtul zhugs kyis
gal te chos tshul gzhan gyi cha ga ma yin la
de lta na yang mchod sbyin bsnyen par 'os min te
gang du gzhan la 'tshes nas 'bras bur brjod pa 'o BCt_11.66

'di nyid du yang re zhig skyes bu gnas pa yi
bde ba gang zhig pha rol 'tshe bas rab zhugs pa
de yang brtse bcas blo dang ldan pa'i 'do min te
gang zhig srid pa'i tha mar mi mthong kye ma ci BCt_11.67

rgyal po 'khor bar bdag gi yid ni dga' med cing
'bras bur rab tu 'jug phyir bdag ni bslu bya min
chu 'dzin char gyis brgyab pa'i ljon shing bzhin du ni
kun tu song ba'i rab tu 'jug pa rnams ni g.yo BCt_11.68

rnam par thar ba smra ldan rtsibs 'phur thub pa ni
blta bar 'dod pas bdag ni 'dir yongs de yi phyir
mi skyong khyod la dge bar gyur cig da ni 'gro
bdag gi de nyid ltos med ngag ni bzod par mdzod BCt_11.69

lha na dbang po bzhin bsrungs rtag par nyi bzhin bsrungs
yon tan gyis bsrungs sa bsrungs 'dir ni dge legs bsrungs
tshe bsrungs 'phags pa yis bsrungs dam pa'i bu rnams dang
dpal bsrungs rgyal po bdag nyid kyi ni chos bsrungs shig BCt_11.70

kha ba'i dgra yi tog las skyes pa las skyes nas
ji ltar gnyis gang zhig lus ni rnam thar 'gro
kha ba'i dgra yi dgra yis khyim gyi dgra 'joms nang
nang du de ltar gang zhig yid ni rnam par thar gshegs mdzod BCt_11.71

thal mo sbyar bcas te thob mi skyongs gis smras pa
khyed kyis ji ltar 'dod pa gegs med thob par shog
bya ba byas pa kun nas thob pa dus su 'dod
kho bo yi yang rjes su 'dzin pa khyed kyis mdzad pa 'o BCt_11.72

de ltar gyur zhes brtan pa'i dam bca' mdzad nas sa skyong la
de nas de ni thams cad sgrol gyi dka' thub gnas su gshegs
yongs su gshegs pa de mthong nas kyang ngo mtshar gyur pa yi
myi skyong nyid kyang ri yi tshogs kyi grong khyer nyid du song BCt_11.73

| sangs rgyas kyi spyod pa zhes bya ba'i snyan dngags chen po las | chen po las 'dod pa la rnam par smod pa'i le'u ste bcu gcig pa'o ||

de nas lus kyis gang ba bzhin
bu ram shing pa'i zla ba yis
zhi bar gnas pa'i thub pa yiyi
rtsibs 'phur gyigyi corr. ni gnas su bsnyen BCt_12.1

sgyu rtsal shes kyi rigs de yis
rgyang nas gzigs nas mthon po yis
legs par 'ongs zhes smras pa ste
drung du nye bar gshegs pa'o BCt_12.2

de gnyis phan tshun rigs par ni
khams ni snyoms par dris nas su
shing gtsang brtul zhugs gdan dag la
sa phyogs gtsang bar bzhugs pa'o BCt_12.3

bkur mang rnam par yangs pa yi
lta byed dag gis 'thung ba bzhin
mi skyong sras po bzhugs de la
thub pa mchog des smras pa'o BCt_12.4

zhi ba bdag gis shes pa ltar
khyim nas nges par byung bar gyur
gnyis 'thung rgyags pas zhags pa ltar
brtse ba'i zhags pa bcad nas 'ongs BCt_12.5

khyod kyi yid ni shes rab dang
kun nas brtan pa ldan pa nyid
dug gi ljon pa'i 'bras bu bzhin
gang khyod dpal dor nas 'ongs so BCt_12.6

longs spyad lhag ma'i phreng ba bzhin
bu rnams dag la dpal byin nas
sa skyong 'khogs pa'i na tshod rnams
gang zhig nags 'ongs ngo mtshar min BCt_12.7

bdag gi lugs ni ngo mtshar te
so ma'i na tshod la khyod kyis
yul gyi spyod yul la gnas pa
dpal nyid longs ma spyad nas 'ongs BCt_12.8

de phyir chos 'di shes pa la
khyod ni dam pa'i snod yin la
ye shes gru bo byin rlabs nas
skyen par sdug bsngal rgya mtsho sgrol BCt_12.9

gang yang slob mar shes pa na
dus kyis bstan bcos la 'jug ste
zab pa las dang nan tan las
bdag gi yongs rtog khyod ma yin BCt_12.10

de ltar rtsibs 'phur nyid kyi tshig
mi yi drang srong des gsan nas
mchog tu dga' bar gyur pa yis
lan gnyis rab tu smras pa'o BCt_12.11

don ma byas kyang 'di yis ni
don byas bzhin du da lta nyid
chags dang bral ba gang 'di ni
dam pa khyed kyi mngon du gyur BCt_12.12

blta bar 'dod pas 'od bzhin dang
sgrol bar 'dod pas gru bzhin dang
'gro bar 'dod pas lam mkhan bzhin
khyed mthong ba las bdag gis shes BCt_12.13

rga dang 'chi ba'i 'jigs rnams las
[.. .. .. .. .. .. .. ]
gal te gsung byar dgongs nas ni
de phyir gsung bar 'os pa'o BCt_12.14

de ltar rtsibs 'phur gyis gzhon nu'i
bdag nyid che las bskul ba nyid
rang nyid kyi ni bstan bcos kyi
nges par mdor bsdus gsungs pa'o BCt_12.15

ji ltar 'khor ba yin pa la
ji ltar nges par ldog pa nyid
nyan pa rnams kyi mchog grub mtha'
kho bo'i 'di ni gson mdzod cig BCt_12.16

rang bzhin dang ni rnam 'gyur dang
skye dang 'chi dang rga ba ste
re zhig sems dpa' zhes brjod pa
brtan pa'i sems dpa' de shes mdzod BCt_12.17

de la rang bzhin shes bya ba
rang bzhin shes pa shes par mdzod
'byung ba lnga yi bdag nyid dang
blo dang mi gsal ba nyid do BCt_12.18

rnam 'gyur zhes bya mkhen par mdzod
yul rnams dang ni dbang po rnams
lag pa rkang pa ngag dang ni
'phongs dang 'doms dang de bzhin yid BCt_12.19

'di yi zhing ni shes pa las
zhing shes pa zhes bya ba ste
zhing shes pa zhes bdag nyid du du
bdag tu bsam byed rnams kyis smras BCt_12.20

slob ma dang bcas ser skya yis
'dir ni rab tu rtogs zhes dran
bu dang bcas pa'i rtogs pa dang
skye dgu'i bdag por 'di brjod do BCt_12.21

skye ba nyid dang rga ba dang
na ba dang ni 'chi ba gang
de ni gsal zhes rtogs bya ste
bzlog las mi gsal ba yang ngo BCt_12.22

mi shes pa dang las dang sred
'khor ba'i rgyu rnams shes bya ste
gsum po 'dir gnas 'gro ba ni
snying stobs de ni 'da' ba med BCt_12.23

log pa las dang ngar 'dzin las
the tshom las dang mngon 'phyo las
khyad par med las thabs min las
chags pa las dang mngon lhung las BCt_12.24

de la log pa zhes bya ba
phyin ci log tu 'jug pa ste
bsam par bya ba gzhan sems zhing
bya ba gzhan ni byed pa'o BCt_12.25

smra ba nga dang rig pa nga
'gro ba nga dang gnas pa nga
de ltar 'di na ngar 'dzin pa
ngar 'dzin med kye 'jug pa'o BCt_12.26

gang zhig the tshom med dngos rnams
gcig tu gyur pas mthong ba ste
the tshom med pas 'jim gong ltar
de 'dir the tshom du brjod do BCt_12.27

gang zhig nga nyid de nyid 'di
yid dang blo dang las yin la
gang zhig grangs de de nyid nged
zhes gang de ni mngon par 'phyo BCt_12.28

rab rgyas rab rgyas ma yin pa'i
khyad par med pa khyad shes kye
rang bzhin rnams kyi gang shes pa
de ni khyad par med ces dran BCt_12.29

phyag 'tshal ba dang gzhi mi 'grib
gsang gtor dang ni mngon 'thor sogs
thabs min zhes ni shes ldan gyis
rab tu rtogs bya thabs shes kye BCt_12.30

chags la mi skye yul rnams la
yid ngag blo dang las rnams kyis
blo ngan gang gis chags byed pa
de ni mngon par chags zhes dran BCt_12.31

bdag gi 'di dang 'di bdag ces
gang zhig sdug bsngal mngon snyam ste
gang zhig 'khor bar lhung [.. .. ]
[.. .. .. .. .. ] zhes bya BCt_12.32

de ltar mkhas kyis ma rig pa
gnas skabs lnga ni rab thob ste
mun pa rmongs pa rmongs pa che
mun las gyur pa gnyis nyid nyid do BCt_12.33

de la mun pa le lor dang
rmongs pa skye 'chir rtogs par mdzod
rmongs pa chen po 'dod pa zhes
kun nas rmongs med mkhyen par mdzod BCt_12.34

gang phyir 'di na 'byung rnams kyis
chen por yang ni rab rmongs byed
de phyir phyag chen 'di dag ni
rmongs pa chen po zhes dran no BCt_12.35

mun las gyur pa khro nyid du
lhag par byed pa'o khro med kye
mi shes mun las gyur pa ni
skyo bar rab bshad skyo med kye BCt_12.36

ma rig pa 'dis byis pa ni
gnas skabs lnga dang ldan pa ste
'khor bar sdug bsngal gyur pa yi
skye ba rnams su 'bab par byed BCt_12.37

lta bo nyan po shes pa po
bya ba dang ni rgyu nyid dag
nga zhes de ltar 'ongs nas ni
'khor bar yongs su 'khor bar byed BCt_12.38

blo ldan rgyu 'di rnams kyis 'di
skye ba'i rgyun la rab tu 'jug
rgyu med pa las 'bras bu med
de ltar rnam par shes par 'os BCt_12.39

de la rab rgyas rab rgyas min
gsal ba dang ni mi gsal nyid
thar pa 'dod pa bzhi rnams te
yang dag 'gro ba rig par mdzod BCt_12.40

bzhi po de dag ji lta bzhin
[.. .. .. .. .. .. .. ]
[.. .. .. .. .. .. .. ]
'gyur med go 'phang 'thob par byed BCt_12.41

de phyir 'jig rten na tshangs pa
mchog tu tshangs par smra ba rnams
tshangs pa'i spyod pa spyod byed 'dir
tshangs pa rnams kyis gnas par byed BCt_12.42

mi skyong sras kyis thub pa de'i
tshig 'di de ltar gsan nas ni
mthar thug go 'phang nyid dang ni
thabs mngon pa dag dris pa'o BCt_12.43

ji ltar ji srid gang du ni
tshangs pa'i spyod pa 'di spyad cing
chos 'di yi ni mthar thug pa
khyod kyis rnam par bshad par 'os BCt_12.44

de ltar thub pas bstan bcos ltar
rnam gsal don ni mdor bsdus pas
cho ga'i rtog pa gzhan nyid kyis
chos de de la smras pa'o BCt_12.45

'dis ni dang por khyim spangs nas
slongs mo'i rtags ni brten pa ste
phrin las rnam par rgyas pa yi
tshul khrims blangs nas 'jug par byed BCt_12.46

byed ldan rtsod med bstan bcos rig
mchog tu tshim pa la gnas nas
gang dang de yis gang dang der
rnam dpen gnas ni brten pa'o BCt_12.47

de nas chags las 'jigs mthong nas
chags pa med las mchog zhi yang
dbang po'i grong ni nges bzung ste
yid la zhi ni 'bad pa byed BCt_12.48

de nas 'dod pa rnams las dang
gnod sems sogs las rnam dben nyid
bsam gtan dang po rnam dpyod ldan
rnam par dben pa las skyes thob BCt_12.49

bsam gtan bde ba de thob nas
de dang de nyid rnam dpyod cing
sngar med bde ba thob pa yis
byis pa'i skye bo 'phrog par byed BCt_12.50

'dod dang sdang ba rnam smad pa'i
zhi ba'i cho ga de 'dra 'dis
tshangs pa'i 'jig rten thob pa ste
yongs su tshim pas gnas pa'o BCt_12.51

rnam dpyod yid ni skyod byed rnams
mkhas pas rnam par shes nas kyang
de las rnam par grol ba ni
bsam gtan dga' ba'i bde ldan thob BCt_12.52

gang zhig khyad par ma mthong zhing
dga' ba de yis phrogs pa de
'od gsal ba yi lha rnams su
'od gsal ba yi gnas 'thob bo BCt_12.53

gang yang dga' ba'i bde de las
yid ni rnam par dben byed pa
dga' ba'i bde ba dang bral ba
bsam gtan gsum pa thob par byed BCt_12.54

[…]
[…]
[…]
[…] BCt_12.55

de 'dra'i bde ba 'dir thob nas
gang zhig chags min btang snyoms shing
bde dang sdug bsngal rnam spangs pa'i
bsam gtan bzhi pa thob par byed BCt_12.56

bde dang sdug bsngal zhi phyir dang
sems kyi bya ba med pa'i phyir
thar zhes mngon pa'i nga rgyal gyis
der yang kha cig 'bad pa byed BCt_12.57

bsam gtan de yi 'bras bu ni
'bras bu che bas lhas mnyam par
yongs spyod shes rab che rnams kyis
chen po'i 'bras bu smra ba'o BCt_12.58

ting 'dzin de las rnam langs shing
lus skyes skyon rnams mthong nas ni
lus las rnam par ldog pa'i phyir
shes ldan bsam gtan la 'jog go BCt_12.59

de nas bsam gtan de bor nas
khyad par la ni nges byas pa'i
shes rab ldan de 'dod las bzhin
gzugs rnams las kyang chags pa med BCt_12.60

lus 'di la ni kha gang du
de la yongs su rtog pa ste
de nas rdzas stug rnams la yang
nam mkhar lhag par mos par byed BCt_12.61

nam mkhar song ba'i bdag nyid du
bsdus nas gzhan du blo ldan gyis
de nyid mtha' med par mthong zhing
khyad par 'phags pa lhag par 'thob BCt_12.62

nang la mkhas pa gzhan dag ni
bdag nyid bdag nyid kyis zlogs nas
ci yang med ces mthong ba ni
ci yang med pa zhes dran no BCt_12.63

de nas gur nas bya bzhin dang
lgang bu dag nas srin bal bzhin
zhing shes lus las 'thon pa las
thar pa zhes ni mngon par brjod BCt_12.64

de nyid shes pa'i mkhas pa yis
gang zhig thar pa zhes brjod pa
'di de tshangs pa dam pa ste
rtags med rtag cing 'gyur ba med BCt_12.65

de ltar thabs dang thar pa dag
bdag gis khyod la bstan pa ste
gal te shes shing gal te sred
ji lta ba bzhin rtogs par mdzod BCt_12.66

rgyal 'dod bu dang skyed byed dang
gzhan mi 'brad pa rgan po dang
thar ba 'dod pa gzhan rnams kyang
lam 'di thob nas grol bar gyur BCt_12.67

de yi dam pa'i tshig 'di dang
rnam par dpyod pa yang bzung nas
sngon du rgyu yi stobs thob pas
lan ni smras par gyur pa'o BCt_12.68

gong nas gong du zhi ba yi
ye shes phra mo 'di thos shing
zhing shes yongs su ma btang phyir
de ni mthar thug min par go BCt_12.69

rnam 'gyur dang ni rang bzhin las
zhing shes grol yang kho bo yis
rab tu skye ba'i chos su dang
sa bon chos su snyam pa'o BCt_12.70

gang yang rnam dag bdag nyid ni
nges par thar zhes rtog pa ste
slar yang rkyen dag yod pa las
de ni grol bar mi 'gyur ro BCt_12.71

ji ltar dus sbyor sa dang chu
me las sa bon skye ba yin
de bzhin rkyen ni de rnams kyis
skye ba de yang bdag gi lugs BCt_12.72

gang zhig mi shes las sred rnams
spangs las thar pa rtogs byed pa
de ni mchog tu yongs spong ba
bdag yod gyur na yod ma yin BCt_12.73

spangs nas spangs nas gsum po 'di
khyad par du yang nyer 'thob cing
gang du bdag ni gnas gyur pa
der ni gsum po 'di phra'o BCt_12.74

skyon rnams phra ba nyid las dang
sems kyi bya ba med las dang
tshe ni ring ba nyid las kyang
thar par kyang ni yongs su rtogs BCt_12.75

ngar 'dzin pa ni yongs spong bar
gang de yongs su rtog byed la
bdag yod gyur na ngar 'dzin pa
yongs su spong ba yod ma yin BCt_12.76

grangs sogs rnams kyis ma spangs pa
'di ni yon tan med ma yin
de phyir yon tan med gyur na
'di yi thar par mi brjod do BCt_12.77

yon tan can gyi yon tan gyi
ldog pa yod pa ma yin te
gzugs dang dro ba dang bral ba'i
me ni nye bar 'thob ma yin BCt_12.78

lus las sngon lus can dang ni
yon tan las sngon yon tan can
ma yin de phyir dang por grol
lus bzhin slar yang 'ching bar byed BCt_12.79

zhing shes lus dang rnam bral ba
shes pa yin nam shes min nyid
gal te shes 'di shes bya yod
shes bya yod na mi grol lo BCt_12.80

ci ste khyod la shes min 'grub
bdag tu rtog pas ci zhig bya
bdag dang bral yang shes pa ni
rab grub shing dang rtsig pa bzhin BCt_12.81

gang phyir gong nas gong du ni
[.. .. .. .. .. .. .. ]
[.. .. .. .. .. .. .. ]
[.. .. .. .. .. .. .. ] BCt_12.82

de ltar rtsibs 'phur gyi ni chos
mkhyen nas de ni ma tshim zhing
mtha' dag min zhes shes nas su
de nas so sor gshegs pa'o BCt_12.83

de nas khyad par thos 'dod pa
lhag spyod kyi ni gnas su gshegs
de yi bdag tu 'dzin las kyang
des ni lta bar sred ma gyur BCt_12.84

'du shes 'du shes med pa'i skyon
thub pa lhag spyod kyis shes nas
'du shes 'du shes med bdag min
cung zad med las gzhan 'gro thob BCt_12.85

gang phyir dmigs pa phra mo na
'du shes 'du shes med las gzhan
'du shes med min 'du shes min
de phyir der ni re 'dod med BCt_12.86

gang phyir der ni blo gnas shing
gzhan du rab tu rgyu ba med
phra zhing rno ldan de phyir der
'du shes med min 'du shes med BCt_12.87

de phyir de yang rab thob nas
slar yang 'gro ba 'khor ba ste
byang chub sems dpa' mchog 'dod pas
de phyir lhag spyod dor ba'o BCt_12.88

de nas de yi gnas thon nas
dge legs don gnyer nges byas nas
ga ya rgyal po'i drang srong gi
grong khyer zhes bya'i gnas bsnyen no BCt_12.89

de nas nai ra-nydza na'i 'gram
gtsang mar gtsang zhing pha rol gnon
dben pa'i gnas ni mngon 'dod pa'i
thub pa yis ni gnas mdzad do BCt_12.90

de nas de ni sngar brten zhing
dbang po lnga yi dbang las khengs
mun pas bsnyen pa'i brtul zhugs can
dge slong lnga rnams des gzigs so BCt_12.91

bsod nams kyis bsgrubs nor nad med
dbang don rnams kyis dbang phyug bzhin
dge slong de rnams kyis kyang 'dir
de mthong gyur nas nye bar gnas BCt_12.92

de'i dbang gis gnas slob ma rnams
dbang po g.yos pas yid bzhin du
rab tu de rnams kyis mchod cing
rnam par dul las rjes su 'jug BCt_12.93

'chi dang skyes pa w, skyes ba mthar byed la
de nas thabs ni 'di yis zhes
bza' ba med par de yis ni
dka' thub gdung ba rnams brtsams so BCt_12.94

bsnyen gnas cho ga du ma rnams
mi yis spyod dka' rnams mdzad cing
las ni thob bzhed lo drug tu
bdag gi sku lus rid par mdzad BCt_12.95

pha mtha' med pa'i 'khor ba yi
pha rol thob par 'dod pa des
bza' ba'i dus su til dang 'bru
rag sha rnams ni re re gsol BCt_12.96

dka' thub gdung ba des de yi
sku las bri bar byas pa gang
slar yang de yi gzi brjid kyis
sku lus nye bar 'phel byas gyur BCt_12.97

ston ka'i dkar phyogs dang po yi
zla bas ku mu da rnams bzhin
rid kyang dpal grags rid min zhing
gzhan gyi mig rnams tshim par mdzad BCt_12.98

rus lpags lhag ma lhag med par
tshil dang sha dang khrag rnams kyis
zad kyang zab mo ma zad par
rgya mtsho bzhin du de mdzes so BCt_12.99

de nas sangs rgyas nyid 'dod pas
ngal dub gdung bas don med gsal
nyon mongs lus can thub pa ni
srid las 'jigs pa blo mdzad do BCt_12.100

chos 'di chags bral phyir min zhing
rtogs phyir ma yin thar phyir min
de tshe 'dzam bu'i rtsa bar gang
bdag gis thob de nges pa yin BCt_12.101

'di ni stobs chung gis thob par
nus pa med phyir gus 'ongs shing
sku yi stobs ni 'phel don du
slar yang 'di ni rjes su bsam BCt_12.102

bkres dang skom pas yongs bcer zhing
ngal las rang gnas med pa'i sems
yid kyis thob bya'i 'bras bu ni
ldog pa med pa gang gis 'thob BCt_12.103

rtag par dbang po tshim pa las
yang dag gnas pa 'thob pa ste
dbang po yang dag tshim nyid kyis
yid ni rang bzhin gnas pas thob BCt_12.104

rang zhing rab dang yid kyi ni
ting 'dzin nye bar skye ba ste
ting 'dzin gyis sbyar sems kyi ni
bsam gtan sbyor ba rab tu 'jug BCt_12.105

bsam gtan rab tu zhugs pa las
rnyed dka' zhi zhing rga med mchog
'chi med go 'phang de chos rnams
gang gis thob pa rab thob bo BCt_12.106

de phyir bza' ba rtsa ba ste
'di ni thabs zhes nges pa yin
bza' ba byed la brtan pa ni
dpag med blo yis blo mdzad nas BCt_12.107

khrus byas nai ra-nydza 'gram nas
lag byin 'gram gyi ljon shing ni
gus pa yis dud yal ga'i rtses
sku lus rid pa ngal bus drangs BCt_12.108

de nas lha rnams kyis bskul ba'i
ba glang skyong ba bdag mo ni
snying la dga' skyes gyur pa gyur pa yi
dga' stobs ma ni der 'ongs so BCt_12.109

dung dkar gyis 'bar lag pa can
lwa ba sngon po gon pa mo
lbu ba dang bcas chu sngon phreng
chu mchog ya mu na bzhin no BCt_12.110

spyan mig u-tpal rab rgyas shing
dad pas 'phel ba'i dga' ma des
de la mgo yis rab btud nas
'o ma drangs par gyur pa'o BCt_12.111

des de gsol nas de la ni
skye ba'i 'bras bu thob byas nas
yang dag dbang po drug tshim ste
byang chub 'thob par nus par gyur BCt_12.112

phul byung rgyas pa'i sku mnga' zhing
rang gi grags bcas thub pa ni
nus gyur rgya mtsho gnyis dag gi
mdzes dang brtan pa gcig pos bzung BCt_12.113

bdag ni nges par grol ba la
blo ldan khams lnga rnams kyis ltar
kun nas 'jug ces rnam shes nas
dge slong lnga rnams kyis de dor BCt_12.114

de nas 'bad rtsol gnyis pa ni
byang chub ched du nges mdzad de
rtswa 'jam bkram pa'i sa gzhi la
a shwa ttha yi rtsa bar gshegs BCt_12.115

de tshe glang po'i [.. .. .. .. ] 'gros mnga' ba'i
dpe med zhabs kyi sgra yis sad par byas pa ni
thub pa chen po'i byang chub nges par rtogs pa yis
sbrul mchog nag po zhes byas stod pa smras par gyur BCt_12.116

ji ltar thub pa khyod kyi zhabs kyis brdzis pa ni
yang nas yang du sa ni sgra skad sgrog pa 'dra
ji ltar khyod kyi 'od ni nyi ltar snang ba ste
khyod kyis nges par 'dod pa'i go 'phang mkhyen pa nyid BCt_12.117

ji ltar mkha' la khug rta'i phreng ba rnams bskor zhing
pa-dma'i spyan mnga' khyed la skor ba byed pa nyid
ji ltar mkha' la rlung rnams zhi bar 'gro ba ste
khyod kyis nges par de ring sangs rgyas 'gyur ba nyid BCt_12.118

de nas klu mchog gis ni yang dag bstod pa ni
lco ga las ni gtsang ma'i rtswa rnams nyer blangs nas
byang chub shing chen rtsa ba dge la rab brten cing
byang chub ched du dam bca' mdzad cing bzhugs pa'o BCt_12.119

de nas gnyid log lto 'phye'i gdengs ka bsdus pa la
des ni rdo rje'i skyil krung g.yo med mchog bcings te
ji srid bya ba byas pa nyid ni ma thob par
de srid sa la gdan de 'byed par mi bgyi'o BCt_12.120

de nas nges pa'i bdag nyid bcom ldan gdan mdzad tshe
lha na gnas rnams mnyam med dga' ba thob gyur la
ri dags tshogs rnams gnas par ma gyur bya rnams dang
rlung gis bsnun pa'i nags kyi ljon shing sgra med gyur BCt_12.121

| sangs rgyas kyi spyod pa zhes bya ba'i snyan dngags chen po las | ring 'phur dang lhag spyod kyi drung du gshegs pa'i le'u ste bcu gnyis pa'o ||

der ni rnam par thar phyir dam bca' mdzad pa na
rgyal po'i rigs las rab 'khrungs drang srong chen po ni
der ni nye bar zhugs tshe 'jig rten rab dga' zhing
der ni bdud kyang dam pa'i chos kyi dgrar gyur to BCt_13.1

gang la 'dod pa'i lhar ni 'jig rten na smra ba
sna tshogs mtshon cham tog mda' can de bzhin na du
'dod pa rab tu spyod pa'i bdag po de nyid la
thar pa'i dgra bo bdud du dpe brjod byed pa'o BCt_13.2

de yi bu ni rol pa dga' ba rgyags pa dang
bu mo dga' ma dges ma sred ma gsum rnams kyis
de la sems kyi rnam par 'gyur ba dris pa ste
des ni de rnams la tshig mngon par smras BCt_13.3

thub pa 'dis ni nges pa'i go cha rnams gzung zhing
sems dpa' mtshon cha blo yi mda' ni bsdoms byas nas
bdag cag yul rnams la ni rgyal 'dod bsdad pa ste
gang phyir 'dis ni bdag gi yid ni rnam par 'gyur BCt_13.4

gal te 'dis bdag zil gyis mnan nas 'gro ba ste
'jig pa la yang thar pa'i lam dag 'chad byed cing
lus 'phags jo bo spyod las lhung ba'i bzhin du ni
de phyir 'di yis bdag gi yul ni de ring stongs BCt_13.5

de phyir ji srid 'dis ni spyan mig ma thob cing
ji srid bdag gi spyod yul dag na gnas pa nyid
chu bo shin tu 'phel ba'i shugs kyis zam pa bzhin
de srid 'di yi brtul zhugs 'joms su 'gro ba'o BCt_13.6

de nas me tog las byas gzhu ni bzung nas dang
kun tu rmongs par byed pa'i mda' lnga rnams bzung nas
skye dgu rnams kyi [.. .. ] rang gnas mi byed pa
de ni bur bcas a shwa ttha yi rtsa bar song BCt_13.7

de nas srid pa 'khor ba'i pha rol rgal 'dod pa'i
thub pa rab tu zhi bar gdan la bzhugs pa la
lag pa g.yas pa mtshon cha'i rtse mor brdungs nas ni
mda' yis rol zhing bdud kyis 'di ni smras pa'o BCt_13.8

kye ho rgyal rigs 'chi bas 'jigs pa longs mdzod cig
thar pa'i chos ni spongs la 'jig rten mdzod
mda' dang mchod sbyin rnams kyis 'jig rten pham byas nas
'jig rten dag na dbang po'i go 'phang thob par mdzod BCt_13.9

gang zhig mi dbang snga ma rnams kyis drangs pa ste
nges par 'byung la 'di ni grags pa'i lam yin zhing
rgyal po'i drang srong rnam yangs rigs su skyes pa yi
slong mo rab thob la ni 'di ni bsngags ma yin BCt_13.10

ji srid nges pa'i bdag nyid de ring med ldan na
dam bca' rnam par ma dor brtan par gyur cig dang
gang zhig nya dgra sū rya ka la rnam spangs pa'i
de nyid bdag gis mda' 'di 'phyar bar byas pa'o BCt_13.11

'dis ni cung zhig reg pa tsam gyis e la de
zla ba'i tsha bo yin yang sems med gyur pa ste
zhi ba'i lus zhes bya ba de yang der gyur nas
zad pa'i dus su kye ma mi gzhan smos ci dgos BCt_13.12

de phyir skyen par longs la 'du shes thob gyis dang
yang yang shin tu ro myang mda' ni gnas pa ste
dga' ma'i byar 'os dga' zhing dges pa rnams la ni
gang zhig ngang pa rnams la bzhin du mi 'phen no BCt_13.13

gang tshe de skad brjod kyang chags pa dang bral ba'i
shākya thub pas gdan ni bshig pa ma yin nyid
de nas 'di la bdud kyis mda' ni 'phangs pa ste
bu mo rnams dang bu rnams mdun nas byas nas so BCt_13.14

der ni de yis mda' ni rab tu 'phangs na yang
chags par byas pa med cing brtan las g.yos pa med
de ltar de mthong gyur nas bdud ni yi mug cing
bsam mno yongs su ldan pa dal bus smras par gyur BCt_13.15

ri dbang bu mo la dmigs gang gis phug pa yi
bde 'byung lha yang yongs su g.yos par gyur pa ste
'dis ni mda' de nyid la sems par mi byed pa
sems med yin nam mda' 'di de ma yin nam ci BCt_13.16

de phyir me tog mda' 'di 'os pa ma yin zhing
dga' ba ma yin [.. .. ] sbyor ba 'os ma yin
'di ni zhi ba ma yin 'byung po'i tshogs rnams kyis
'jigs dang bsdigs dang rdeg pa rnams ni 'os pa'o BCt_13.17

de nas bdud kyis rang gi sde ni dran pa ste
shākya thub pa'i bgegs ni mnyam por byed 'dod pa
ral gri be con shing rtse ljon shing rtse gsum mdun lag rnams
sna tshogs bsam pa dang ldan rjes su 'brang rnams 'ongs BCt_13.18

phag dang nya dang bong bu rnga mo'i gdong can rnams
stag dang dom dang seng ge gnyis 'thung gdong can rnams
mig gcig kha ni du ma mgo bo gsum ldan rnams
gsum pa 'phyang ba rnams dang gsus pa che ba rnams BCt_13.19

brla rnams pus mo'i bar du bum pa'i pus mo rnams
mche ba'i mtshon cha rnams dang sen mo'i mtshon cha rnams
keng rus gdong can rnams dang gzugs ni mang po rnams
gdong phyed zhom pa rnams dang gdong ni chen po rnams BCt_13.20

thal skya rnams dang thig le dmar po sna tshogs rnams
kha ṭwāṃ ga rnams dang ni spre'u ltar dud skra rnams
'phreng 'phyang rnams dang glang po'i rna ba'i rna ba rnams
pags pa'i gos can rnams dang gos dang bral ba rnams BCt_13.21

gdong phyed dkar po rnams dang lus phyed ljang khu rnams
zangs mdog dud mdog rnams dang ljang gu dkar po rnams
sbrul gyi sham thabs rnams dang de bzhin lag pa rnams
rab tu sgro sgrogs dril bu 'khrugs pa'i ska rags rnams BCt_13.22

ta la'i tshad mnyam rnams dang mdung rnams bzung ba rnams
byis pa'i tshad mnyam rnams dang mche ba gtsigs pa rnams
lug gi gdong can rnams dang bya yi mig can rnams
byi la'i gdong can rnams dang mi yi lus can rnams BCt_13.23

skra bkam rnams dang ral pa can dang byi bo rnams
gos dmar rnams dang rnam par 'khrugs pas dkris pa rnams
rab dga'i gdong can rnams dang gnyer ma'i gdong can rnams
gzi brjid 'phrog pa rnams dang yid ni 'phrog pa rnams BCt_13.24

kha cig dag ni 'gro zhing drang tu phan tshun du
mchan khung 'khyud cing de bzhin gzhan rnams mchongs
mkha' la 'gro ba rnams ni kha cig rtse ba ste
kha cig shing gi rtse mo rnams la zhon pa'o BCt_13.25

kha cig rtse gsum skor zhing gar ni byed pa ste
kha cig dbyug pa gdengs shing thog sgra sgrogs pa'o
kha cig dga' bas khyu mchog bzhin du skad 'don zhing
kha cig lus 'phros rnams las rab tu 'bar bar gyur BCt_13.26

'dzin par 'dod pa rnams dang 'joms par 'dod pa rnams
jo bo'i bka' ni rab tu skyong bar byed pa ste
rnam pa de ltar 'byung po'i tshogs rnams kun nas ni
byang chub sems dpa' de la yongs su bskor nas gnas BCt_13.27

mtshan mo snga ma la ni shākya'i khyu mchog dang
bdud kyi 'thab mo dus de rab tu mthong nas ni
nam mkha' gsal ba ma yin sa ni g.yos gyur la
phyogs rnams sgra dang bcas pa rab tu 'bar bar gyur BCt_13.28

drag po'i shugs can rlung ni kun tu g.yos gyur la
skar ma rnams ni mi sngan zla ba gsal ma gyur
slar yang mtshan mor mun pa rnam par gyas gyur la
rgya mtsho rnams mi thams cad kun tu g.yos par gyur BCt_13.29

sa gzhi 'dzin cing chos dag 'dzin pa'i klu rnams ni
thub pa chen po'i bgegs la bzod pa ma yin zhing
bdud la khros pas rnam par log pa'i mig can rnams
rngam pa bton zhing lus ni rnam par gyur pa'o BCt_13.30

gtsang mar lhag par gnas pa'i lha yi drang srong ni
dam chos bsrung ba'i don du mngon par zhugs pa rnams
bdud la yid kyis rjes su brtse ba byas pa ste
chags dang bral ba las kyang khros par ma gyur to BCt_13.31

'tshe ba'i bdag nyid bdud kyi dpung ni de yis ni
byang chub rtsa ba de ni khyab pa mthong nas ni
chos kyi bdag nyid 'jig rten thar pa 'dod rnams kyis
nam mkha' dag la ha ha'i sgra dag byas par gyur BCt_13.32

chos kyi cho ga de ni nye bar nyams byed pa
bdud dpung gnas pa drang srong chen pos gzigs nas ni
ba lang rnams kyi dbus su seng ge gnas pa bzhin
g.yo 'gul med cing rnam par 'gyur bar yang ma gyur BCt_13.33

de nas de yi 'jigs pa'i ched du bdud kyis ni
'byung po'i sde ni drang ba rnams la bka' stsal cing
de nas 'di yi sde des rang rang mthu rnams kyis
de yi brtan pa dbye phyir blo gros byas pa'o BCt_13.34

kha cig lce rnams g.yo zhing du mas rnam 'chang zhing
mche ba'i rtse mo rnams rno mig rnams ljang ser zlum
kha rnams gdangs shing phur bu'i rna ba rnams brtan cing
kun nas skrag par byed pa snyam du gnas zhes grags BCt_13.35

des ni gzugs dang bsam pa dag gis mi bzad pa
rnam pa de lta nyid du gnas pa de rnams las
rtsod mo byed pa'i byis pa rgyags pa rnams las ni
drang srong chen po zug med skyo bar ma gyur to BCt_13.36

de nas kha cig khros pas lta byed rnam 'gyur zhing
'di la dbyug pa brdeg par 'bad pa bya ba ste
sngon tshe grong khyer 'joms pa'i rdo rje dang bcas ltar
de nas 'di yi dbyug pa dang bcas lag pa rengs BCt_13.37

kha cig rdo dang shing rnams gyen du 'phyar ba ni
thub pa la ni rnam par 'phen par ma nus te
'bigs byed ri brag rnams ni rdo rje bcom pa bzhin
shing rnams dang bcas rdo rnams bacs pa de bzhin lhung BCt_13.38

kha cig mkha' la gyen du 'phur bas rdo rnams dang
dgra sta rnams dang shing rnams rnam par 'phangs pa rnams
kha dog gcig min mtshams sprin rkang pa rnams bzhin du
mngon par lhung ba ma yin rnam par gnas par gyur BCt_13.39

ngzan ni de yi steng du 'bar ba'i khyu mchog gi
glang po ri bo tsam pa'i rwa can 'phangs pa ste
de ni 'phangs pa tsam na nam mkhar gnas pa nyid
de yi mthu las rnam pa brgyar ni gas par gyur BCt_13.40

'jig rten 'jig tshe lhun po rab tu 'bar ba yis
gser gyi bya skyibs rnams kyi phye ma rnams bzhin du
kha cig nyi ma shar ba bzhin du 'bar ba yis
me mdag char pa chen po mkha' las phab par gyur BCt_13.41

byang chub shing gi rtsa bar rab tu rnam 'phangs pa'i
me stag 'phro ba dang bcas me mdag char pa de
drang srong rnam pa mchog gi byams pa'i gnas pa las
u tpa la dmar po'i 'dab ma'i char par gyur pa'o BCt_13.42

lus dang sems la rnam par gnod par bya ba'i phyir
rnam par de ltar phab pa de dang de rnams kyis
rang gi nges pa'i gnyen 'dun nye bar 'khyud nas bzhin
shākya thub pa gdan las g.yos par ma gyur to BCt_13.43

de nas gzhan rnams 'khogs pa'i ljon shing rnams nas ltar
kha rnams las ni sbrul rnams rnam par skyugs pa ste
sngags kyis bcings bzhin de rnams de yi drang du ni
song ba ma yin dbugs min g.yos par ma gyur to BCt_13.44

gzhan rnams glog dang bcas shing thog dang bcas pa yis
chu 'dzin chen po gtum pa'i dbyangs ldan rnams gyur nas
ljon shing de la rdo ba'i char pa phab pa ste
de ni me tog char pa mdzes par gyur pa'o BCt_13.45

dbang phyug ma yin sron par dka' ba'i mi yi na
snying la yongs su g.yos pa'i khro ba bzhin du ni
de nas gzhan gyis gzhu la mda' dag bkod pa ni
de nyid du ni 'bar zhing lhung bar ma gyur to BCt_13.46

yul la rab tu 'jug la 'khor ba la 'jigs pa
yongs su rtog pa po yi dbang po lnga rnams bzhin
ngzan rnams dag gis mda' lnga rab tu 'phangs pa rnams
nam mkha' gnas shing thub pa la ni ma lhung ngo BCt_13.47

gzhan ni brdeg par 'dod pas khros shing rab bskor zhing
dbyug pa bzung nas drang srong chen po'i mngon du phyogs
don med byed pa'i nyes pa rnams la 'jig rten bzhin
des ni 'dod pa ma thob dbang med 'gyel bar gyur BCt_13.48

bud med sprin pa nag po lag na thod pa can
drang srong chen po'i thugs ni rmongs par byed ces grags
g.yoba'i bdag nyid can gyi blo ni lung la bzhin
der ni nges par med par skor zhing gnas ma yin BCt_13.49

kha cig mig ni rab tu 'bar bar byas nas ni
mig gi me yis sbrul gyi dug bzhin bsreg 'dod pas
'dod pa'i bdag nyid can gyis nyer gnas dpal bzhin du
der ni drang srong bzhugs pa mthong bar ma gyur to BCt_13.50

ye shes ting 'dzin dag gis 'gro bya nye legs chos
lus kyi ngal ba rnams kyis 'thob par 'dod pa bzhin
de bzhin gzhan ni rdo ba lci mo bteg pa ni
rab tu 'bad pa rnam bcom don med ngal bar gyur BCt_13.51

de bzhin gzhan rnams dred dang seng ge'i rnam pa yis
chen po'i sgra rnams mthon por rab tu sgrogs pa ste
rdo rjes bsnun pa'i nam mkha' lags pa zhes snyam nas
sems can rnams ni gang gis kun nas 'khums par gyur BCt_13.52

ri dags glang po rnams ni nyam thag skad 'don zhing
rnam par 'bros shing 'thig pa nyid du gyur pa ste
de yi mtshan mor phyogs rnams las ni nyin mo bzhin
nyam thag bya rnams skad 'don yongs su babs par gyur BCt_13.53

rnam pa de ltar de rnams kyi sgra de rnams kyis
'byung po thams cas rnams su g.yos pa yin na yang
khwa rnams dag gi sgra rnams dag gis mkha' lding ltar
thub pa 'jigs pa ma yin 'khums par ma gyur to BCt_13.54

'jigs pa 'dren pa yongs su bskor ba'i tshogs rnams las
ji ltar ji ltar thub pa'i 'jigs pa ma yin pa
de ltar de ltar chos 'dzin rnams kyi dgra bo yi
bdud rnams mya ngan las dang khros nas byer ba'o BCt_13.55

de nas 'byung po cung zhig gzugs ni mthong min zhing
khyad par 'phags par gyur pa nam mkhar gnas nyid kyis
drang srong la gnod dgra ma yin la khros mthong nas
bdud lha chen po'i dbyangs kyis smras par gyur pa'o BCt_13.56

don med ngal bar byed par 'os pa ma yin bdud
'tshe ba'i bdag nyid spong la bde bar song mdzod dang
ri bo chen po lhun po rlung rnams kyis bzhin du
khyod kyis bskyod cing bsgul bar nus pa ma yin no BCt_13.57

sa yis brtan pa nyid dang chu yis gsher ba nyid
me yis dro ba nyid ni rab tu 'dor ba yang
bskal pa du mar bslab pa'i bsod nams las mnga' ba
'dis ni nan tan nges par 'dor ba ma yin no BCt_13.58

'di yi nges pa gang dang pha rol gnon pa dang
gzi brjid gang dang brtse ba skye dgu rnams la ste
'od zer stong gis mun rnams ma bcom gnas bzhin du
'di ni de nyid ma thob nas ni ldang ma yin BCt_13.59

shing la bsrubs na me ni rnyed par 'gyur ba ste
sa la brkos na chu yang 'thob par 'gyur ba nyid
rigs pa dang ni ldan pa'i thams cad byas pa ste
brtson 'grus ldan pa'i bsgrub bya ma yin ci yang med BCt_13.60

de phyir chags sogs nad rnams dag la gnas pa yi
'jig rten nyam thag pa la thugs rje mnga' ba ni
ye shes sman gyi don du yongs su ngal ba po
sman pa chen po 'di la bgegs 'os ma yin no BCt_13.61

lam ngan mang po rnams kyis 'jig rten stor ba la
gang zhig zhi bas dam pa'i lam ni rjes tshol ba
chud zos pa la legs par ston byed ded dpon bzhin
ston mdzad de ni bskyod par rigs pa ma yin no BCt_13.62

mun pa chen po sems can chud zos rnams la ni
ye shes sgron ma rab tu gsal bar mdzad pa 'di
mun pa la ni rab tu 'bar ba'i sgron ma bzhin
'phags pa'i mya ngan 'da' bar byed par 'os ma yin BCt_13.63

'khor ba'i rnam 'gyur chu bo chen por 'gro ba ni
pha rol ma thob par ni bying bar gzigs nas ni
gang gis de ni sgrol bar byed la rab zhugs te
de la sdig pa 'phags pa su yis sems par byed BCt_13.64

bzod pa'i chu rgyus brtan pa'i rtsa ba brtan pa ste
spyod pa'i me tog blo dang dran pa'i yal ga can
ye shes ljon shing chos kyi 'bras bu ster ba po
'phel bzhin pa ni zlog par 'os pa ma yin no BCt_13.65

gang gis snying la rmongs pa'i zhags pa sra rnams kyis
bcings pa'i skye dgu rnams kyi grol phyir blo mnga' zhing
'gro ba bcings pa thar pa'i ched du 'o brgyal ba
de la brdeg pa khyed kyi 'thad pa ma yin no BCt_13.66

byang chub ched du las gang dag ni mdzad pa rnams
de rnams kyi ni nges par de ring dus yin la
ji ltar thub pa snga ma rnams ni de bzhin du
gnas der de bzhin 'di ni nye bar bzhugs pa'o BCt_13.67

dbyig 'dzin sa gzhi yi ni lte ba 'di yin zhing
snying po dam pa mtha' dag dang ni ldan pa nyid
gang zhig 'di yi ting nge 'dzin gyi shugs bzod pa'i
sa yi phyogs de 'di las gzhan pa yod ma yin BCt_13.68

de phyir khro bar ma byed zhi bar nyer song la
bdud ni khyod kyi dregs pas nga rgyal ma gyur cig
dpal ni mi brtan blo gtad par ni nus min zhing
go 'phang g.yo la rgyags par mngon par nyer 'gro ci BCt_13.69

de nas de yi tshig de yang dag thos nas kyang
thub pa chen po'i g.yo ba med pa nyid mthong nas
gang gi mda' yis 'gro ba'i snying la rdeg byed pa'i
bdud ni 'bad pa bcom zhing yid mi bde bar song BCt_13.70

dga' ba med cing 'bras med ngal ba byas pa rnams
pha ong rnams ni khyu mchog ljon shing rnams gtor te
dgrar gyur dgra bo'i dpung ni gtso bo bsad pa ltar
de nas 'di yi dpung ni phyogs phyogs bros pa'o BCt_13.71

me tog tog can 'khor dang bcas pa bros shing nges par 'pham pa na
drang srong chen po mun pa 'pham zhing rdul dang bral ba rgyal ba na
rgod pa dang bcas lang tsho ma bzhin zla ba dang bcas | mkha' gsal zhing
chu'i snying po can gyi dri zhes me tog char pa bab par gyur pa'o BCt_13.72

de ltar sdig pa can ni nges par pham pa na
de tshe phyogs ni rab snang mtshan mor byed pa mdzes
mkha' las me tog char rnams sa la bab pa ste
lang tsho mo bzhin ngal ba med par mtshan mo gsal BCt_13.73

| sangs rgyas kyi spyod pa zhes bya ba'i snyan dngags chen po las | bdud las rnam par rgyal ba'i le'u ste | bcu gsum pa'o ||

| de nas brtan dang zhi ba yis
bdud kyi stobs ni pham mdzad nas
don dam rnam par mkhyen bzhed pa
bsam gtan mkhas de bsam gtan mdzad BCt_14.1

bsam gtan cho ga thams cad la
dbang phyug dam pa rab brnyes nas
sngon gyi skye ba rim pa ni
dang po'i thun la dran pa'o BCt_14.2

che ge mo bdag ming 'di ni
de nas 'phos te 'dir 'ongs pa'o
zhes ni skye ba stong phrag rnams
rjes su myong ba bzhin du dran BCt_14.3

'thad pa de dang de rnams su
skye ba 'chi ba dran nas ni
de nas sems can la thugs rje
thugs rje'i bdag nyid can gyis mdzad BCt_14.4

rang gi skye bo bor nas ni
slar yang gzhan du bya ba rnams
nges par 'jig rten mgon med 'di
'khor lo bzhin du yongs su 'khor BCt_14.5

de ltar nges pa'i bdag nyid ni
de yi dran pa'i gyur pa ste
chi shing snying po snying po med
'khor ba de ltar nges par ro BCt_14.6

thun ni gnyis pa byung ba na
gnyis med pha rol gnon pa de
mig dang ldan pa kun gyi mchog
lha yi spyan ni thob par gyur BCt_14.7

de nas des ni lha yi spyan
yongs su dag pa de yis ni
me long dri ma med pa ltar
'jig rten mtha' dag la gzigs so BCt_14.8

mchog dag mchog min las rnams kyi
sems can rnams kyi 'chi 'pho dang
skye ba gzigs pa de yi ni
thugs rje'i bdag nyid 'phel bar gyur BCt_14.9

'di rnams sdig pa'i las can rnams
srog chags rnams ni ngan 'gror 'gro
'di gzhan dge ba'i las can rnams
mtho ris su ni rab gnas so BCt_14.10

shin tu mi bzad dmyal ba ru
rab tu 'jigs par gyur pa rnams
'di rnams sdug bsngal sna tshogs kyis
kye ma bkren par bcer bar byed BCt_14.11

kha cig me yi kha dog gi
lcags khu khol ma 'thung bar byed
lcags kyi ka ba tshan mo la
gzhan rnams cho nges 'debs shing 'dzegs BCt_14.12

lcags zangs rnams su khas bub rnams
kha cig thug pa bzhin du 'tshod
me mdag phung po 'bar rnams su
kha cig snying rje rab sreg go BCt_14.13

kha cig lcags kyi mche rno can
mi bzad khyi rnams kyis za zhing
kha cig ma rung lcags mchu can
lcags 'dra'i bya rog rnams kyis za BCt_14.14

kha cig gdung bas yongs ngal rnams
bsil ba'i grib ma mngon 'dod pas
ral gri'i lo ma'i nags sngon por
'di rnams bcings pa bzhin du zhugs BCt_14.15

kha cig sta re rnams kyis ni
lag pa bteg rnams shing ltar 'ges
las rnams kyis bzung srog rnams ni
sdug bsngal na yang rnam mi smrin BCt_14.16

sdug bsngal bzlog pa'i don ched du
bde ba yin zhes las gang byas
de yi 'bras de dbang med kyis
sdug bsngal kho na nyer longs spyod BCt_14.17

bde don mi dge ba byas nas
gang de shin tu sdug bsngal rnams
de dag rnams kyi ro myang des
bde ba phra ma yang byed dam BCt_14.18

sdig pa'i bdag nyid rgod rnams kyis
sdig pa'i las ni byas pa gang
de ni sngon dun gyur pa'i tshe
cho nge rnams kyis rjes su myong BCt_14.19

gal te de ltar sdig las can
las kyi 'bras bu mthong ba ste
dmig su mngon par bsnun pa bzhin
skyen par khrag ni skyug pa nyid BCt_14.20

lus kyi sdug bsngal rnams las dang
dmyal ba'i rnams las sems ldan gyi
'phags min rnams dang lhan cig 'grogs
ngal ba mchog ni bdag gi lugs BCt_14.21

gzhan 'di sems kyi rnam g.yo las
byung ba'i las rnams sna tshogs kyis
byol song skye gnas sna tshogs su
nye bar skyes rnams gdung ba can BCt_14.22

sha lpags spu dang so yi phyir
chags pa las sam rgyags pa las
gnyen 'dun rnams kyis mthong na yang
gang du snying brje bar gsod do BCt_14.23

nus med ldan yang dbang med rnams
bkres skom ngal bas btsir ba rnams
lcag gis bsnun pa'i dbyibs can rnams
rta dang ba lang gyur rnams 'khol BCt_14.24

stobs can rnams kyang stobs chung gis
glang por gyur pa rnam 'khol te
lcags kyus nyon mongs mgo bo rnams
rkang pa'i rting pa rnams kyis brdegs BCt_14.25

phan tshun rnam par rtsod las dang
gzhan gyi dbang du gyur nyid kyis
sdug bsngal gzhan rnams la spyod kyang
gang la sdug bsngal khyad par ldan BCt_14.26

phan tshun du ni rab phrad nas
skam gnas skam gnas rnams kyis dang
chur gnas chur gnas rnams kyis dang
mkhar gnas mkhar gnas rnams kyis 'joms BCt_14.27

ser snas non pa'i sems ldan rnams
yi dags 'jig rten snang med du
skyes pa 'di rnams de bzhin du
bkren pa 'bras bu la longs spyod BCt_14.28

khab mig lta bu'i kha rnams dang
ri bo lta bu'i lto ba rnams
bkres skom gyis bskyed sdug bsngal gyis
sdug bsngal skal can rnams btsir to BCt_14.29

ser sna'i 'bras bu 'di 'dra ba
skyes bus gal te shes na ni
lus kyi cha shas rnams kyang ni
zhi ba bzhin du kun nas gtong BCt_14.30

rang gi las rnams kyis bzung zhing
sred pas shin tu non pa rnams
bor ba'i mi gtsang ba rnams kyang
longs spyod par ni 'did mi rnyed BCt_14.31

'di gzhan dmyal ba dang mtshungs pa'i
mngal ming mi gtsang khu ba ru
nye bar skyes rnams mi rnams su
'gro ba rnams ni sdug bsngal 'thob BCt_14.32

de sngon skye ba tsam na yang
lag pa rnon pos bzung ba rnams
ral gri rnams kyis gshegs pa ltar
gang du snying rje bar ni ngu BCt_14.33

byams dang bsrung dang skyong rnams kyis
gnyen 'dun rnams kyis 'bad nas sos
sdug bsngal las slar sdug bsngal drag
rang rang las kyis nyon mongs so BCt_14.34

bya ba 'di dang bya ba 'di
zhes ni gang du lhag par la
sred dang yongs ldan byis rnams kyis
rgyun chad med par rjes su myong BCt_14.35

'di gzhan bsod nams las rnams kyis
mtho ris su ni skyes pa rnams
'dod chags me yis drag tu ni
me ltar rab tu sreg par byed BCt_14.36

yul rnams kyis ni ngoms med rnams
gang las 'di rnams gzi bcom ste
phreng ba yongs rnyings zhan pa rnams
gyen du mig phyogs rnam lhung ngo BCt_14.37

gang du lha mo rnams kyis ni
sdug pa dbang med ltung ba la
snying la brtse ba ltos rnams kyis
lag pa rnams kyis gos rnams 'dzin BCt_14.38

gang zhig sa la ltung ba bzhin
lung 'dod do shal g.yo rnams kyis
sdug rnams gzhal med khang rnams nas
snying rje dang bcas ltung la lta BCt_14.39

rnam pa sna tshogs rgyan phreng can
gzhan 'did sdug bsngal lhung rnams la
gdung rnams brtse dang g.yo ba yi
lta byed rnams kyis rjes su 'gro BCt_14.40

'dod pa can rnams lhung ba la
lag pa rnams kyis brang brdung zhing
'khrugs chen gyis ltar nyam thag pa
lha mo'i tshogs rnams kyis brten to BCt_14.41

kyi hud shing rta sna tshogs rdzing
kyi hud sdug pa gang na zhes
nyam thag pa rnams rnam zlos shing
lha la gnas rnams sa la lhung BCt_14.42

las mang rnams kyis thob pa yi
mtho ris mi brtan g.yo ba la
'bral bas byas pa'i sdug bsngal ni
gang du 'di 'dra thob par 'gyur BCt_14.43

kye ma des las khyad par du
'jig rten mdzad pa'i chos nyid do
'dod chags bral ba thob nas kyang
gzhan rnams lha nas nges par lhung BCt_14.44

'di ni rtag par gnas pa ste
zhes ni nges pa'i sems ldan rnams
'jig rten 'di yi rang bzhin ni
'di lta bur ni mthong ma yin BCt_14.45

dmyal ba rnams su sdug bsngal drag
dud 'gro rnams su phan tshun za
bkres skom sdug bsngal yi dags su
mi la 'tshol ba'i sdug bsngal lo BCt_14.46

lha na sdug pa dang bral bas
bskyed pa'i sdug bsngal phul byung ste
skor ba gson pa'i 'jig rten gyi
gang na zhi ba nges par med BCt_14.47

'khor ba'i chu bo rten med du
'di ni 'chi bas bskor ba ste
tsam tsom du ni bskor ba yi
'gro bas gnas ni thob ma yin BCt_14.48

de ltar des ni 'gro ba lnga
lha yi spyan gyis gzigs pa ste
chu shing bshags pa bzhin du ni
srid par snying po rnyed ma yin BCt_14.49

de nas de yi mtshan mo'i thun
gsum pa nye bar gans pa na
'jig rten 'di yi rang bzhin ni
bsam gtan rig pa mchog gis bsgoms BCt_14.50

kye ma 'jig rten ngal thob gang
yang dang yang du skye ba dang
'khogs pa dang ni 'chi ba dang
'pho ba dang ni skye ba nyid BCt_14.51

yang na sdug bsngal che 'di las
chags pas rmong mun gyis bsgribs pa
skyes long shin tu dogs pa nas
phyi rol 'gro ba shes ma yin BCt_14.52

de ltar bsmas pa de yis ni
thugs kyis rnam dpyod gyur pa ste
gang du gyur na nges sam zhes
rga bas 'chi ba mngon par song BCt_14.53

skye gans nas de nyid bsgoms pa
de yis mngon par rtogs par gyur
rga dang 'chi ba dag gis ni
skye ba yod na rdzogs pa'o BCt_14.54

mgo bo yod na mgo bo yi
nad 'di 'byung ba mthong ba ste
shing gi skye ba yod gyur na
'gyel ba 'byung bar 'gyur ba'o BCt_14.55

de nas de yi slar 'gyur pa
skye ba 'di slar gang las shes
de nas las srid las skye bar
skye ba yang dag mkhyen pa'o BCt_14.56

des ni lha yi spyan gyis ni
las las 'jug par mkhyen pa ste
dbang phyug las min rang bzhin min
bdag las ma yin rgyu med min BCt_14.57

ji ltar rigs pa las gling bu
dang po'i tsheg ni bcad pa na
cho ga bzhin du kun myur 'gro
de ltar ye shes go rims so BCt_14.58

de nas srid pa'i skye ba ni
mkhyen phyir thub pas blo gros mdzad
de nas srid pa'i skye ba des
nye bar len las 'byung bar mkhyen BCt_14.59

tshul khrims brtul zhugs mchog 'dzin dang
'dod blo bdag tu lta rnams kyis
bud shing rnams kyis me bzhin du
'di yi las ni nye bar len BCt_14.60

gang gi rgyu las len pa shes
de nas de yi gyur pa ste
de nas nye bar len pa'i rkyen
sred par des ni mkhyen pa'o BCt_14.61

chung ngu'i me yis nags kyi me
rlung gis bus te bskyed pa bzhin
'dod sogs nyon mongs rgya chen rnams
sred pa yis ni skyed par byed BCt_14.62

de nas de yi bsam pa yi
sred pa gang las 'byung zhes so
tshor ba'i rkyen gyis sred pa zhes
de nas rnam par nges pa mdzad BCt_14.63

tshor bas mngon bcom skye dgu rnams
gnyen por byed la sred pa ste
skom pa med na chu la ni
kha cig mngon par dga' ba yin BCt_14.64

de nas slar yang tshor ba yi
skye ba'i gnas ni gang zhes bsams
tshor ba tshor ba mthar byed kyis
reg pa'i rgyu can nyid du mkhyen BCt_14.65

yul dang dbang po blo rnams kyis
'dud pa reg par brjod bya ste
gtsungs shing las ni me bzhin du
gang las tshor ba skye ba'o BCt_14.66

de nas reg pa rgyu yin zhes
de yis bsam par gyur pa'o
de nas skye mched drug gi ni
rgyu can nyid du nges mkhyen to BCt_14.67

long bas gzugs ni mi rig cing
mig ni blo yis mi sbyor phyir
mig yod gyur na des sbyod to
de phyir dbang po yod na reg BCt_14.68

de nas skye mched drug gi ni
skye ba mkhyen phyir blo gros mdzad
de nas de'i rygu ming dang gzugs
rgyu la mkhas pas mkhyen pa'o BCt_14.69

ji ltar myu gu yod pa las
lo ma sdong bu yod par dran
de ltar ming dang gzugs yod na
skye mched drug ni 'byung ba'o BCt_14.70

ming dang gzugs kyi rgyu gang zhes
de yi de nas gyur de nas
de yi skye ba rnam shes su
ye shes pha rol son pas mkhyen BCt_14.71

rnam par shes pas mkhyen pa na
[.. .. .. .. .. .. .. ]
[.. .. .. .. .. .. .. ]
[.. .. .. .. .. .. .. ] BCt_14.72

rnam par shes pa 'das pa na
ming dang gzugs na rig gnas te
sa bon bskrun pa rdzogs pa na
myu gu rnam par 'dzin pa'o BCt_14.73

de nas rnam par shes pa ni
gang las yin zhes bsam par gyur
mig dang gzugs la brten nas de
de nas de yi skye ba mkhyen BCt_14.74

de nas rgyu yi go rims ni
mkhyen nas de yi blor gyur te
sems ni lugs byung bskor ba ste
gzhan du lugs las bzlog par min BCt_14.75

rnam par shes pa'i rkyen las ni
ming dang gzugs de skye ba ste
ming dang gzugs la brten nas ni
slar yang rnam par shes pa skye BCt_14.76

ji ltar gru yis mi 'dren zhing
[.. .. .. .. .. .. .. ]
de bzhin rnam par shes pa dang
ming gzugs phan tshun gyi rgyu'o BCt_14.77

ji ltar lcgas ni 'bar ba yis
rtswa rnams 'bar bar byed na yang
'bar ba de yis de gdung ste
de bzhin phan tshun rgyu nyid do BCt_14.78

de ltar rnam par shes pa las
ming gzungs 'byung ba mkhyen gyur pa
de nas dbang po 'byung 'gyur zhing
dbang po las 'byung reg pa'o BCt_14.79

reg pa las skyes tshor ba mkhyen
tshor ba las skyes sred pa'o
sred pa las skyes len pa'o
len pa las ni de bzhin srid BCt_14.80

srid pa las ni skye ba dag
skye las rga shi 'byung bar mkhyen
'gro ba dag ni rkyen rnams las
skyes shes yang dag mkhyen pa'o BCt_14.81

de nas 'di yi blo gros nges par song ba ni
skye ba zad las 'chi dang rga ba 'gag pa ste
srid pa nyams pa las skye ba nyams pa nyid
len pa 'gag pa las ni srid pa rnam ldog cing BCt_14.82

de nas sred 'gags pa las de ni 'gag pa ste
chor ba yod pa min sred pa yod ma yin
reg las chud zos gyur na tshor ba yod min zhing
skye mched drug po med las reg pa zad pa'o BCt_14.83

de bzhin ming dang gzugs ni yang dag 'gags pa las
skye mched drug po thams cad rnam par nyams pa nyid
rnam par shes pa 'gags las de dag 'gag pa ste
'du byed 'gags pa las kyang de ni 'gag pa'o BCt_14.84

mi rig pa ni mtha' dag med las de bzhin du
'du byed 'gag par drang srong chen pos mkhyen pa ste
'di las mkhyen bya 'di ni yang dag mkhyen mdzad nas
sangs rgyas zhes ni 'jig rten na rab gnas par gyur BCt_14.85

yan lag brgyad dang ldan pa rab tu shar ba yi
rtse mor myur 'gro dam pa'i lta ba'i lam gyis ni
srid rtse'i bar las mchog gyur bdag med rnam gzigs nas
bud shing tshig pa'i me bzhin zhi bar gshegs par gyur BCt_14.86

de nas bdag nyid mdzad pa de yi gyur pa ni
mchog gi drang srong mchog dang mchog min mkhyen pa'i tshogs
mna' ma rnams kyi don dam rgyu las gshegs pa yi
snying po'i lam 'di bdag gis lhag par thob par gyur BCt_14.87

thun ni bzhi pa'i skya rengs shar ba'i yud tsam na
rgyu dang mi rgyu'i 'byung po rnams ni zhi ba na
drang srong mchog gis 'gyur ba med pa'i go 'phang dang
kun gyi mgon gyis thams cad mkhyen pa nyid brnyes so BCt_14.88

de nyid 'di ni sangs rgyas nyid kyis mkhyen pa na
bud med chang gis myos bzhin sa ni g.yos gyur la
grub pa rnams kyis mngon gang phyogs ni rab snang ste
nam mkha' la rnga bo che rnams rab tu grag par gyur BCt_14.89

dge ba'i rlung rnams rab tu zhi bar g.yos gyur cing
sprin med 'o ma rnams ni lha yis char phab ste
ljon shing rnams las dus min me tog 'bras ba rnams
mchod pa rab tu sbyor ba'i ched bzhin 'bu bar gyur BCt_14.90

ma-ndā ra ba'i me to rnams dang pa-dma dang
gser dang bai ḍū rya yi rang bzhin pa-dma ni
mkha' las bab pa rnams kyis shākya thub pa'i sa
de tshe mtho ris bzhin du kun nas bkram par gyur BCt_14.91

yud tsam de ni kha cig khro med gyur la
nad med gyur cing mi dga' bar yang ma song ste
sdig pa bsnyen pa ma yin rgyags par ma byas shing
grub pa brnyes pa bzhin du 'jig rten zhi bar gyur BCt_14.92

thar pa 'dod pa'i lha yi tshogs rnams dga' ba ste
sems can 'og tu song ba rnams kyang dga' bar gyur
yon tan phyogs kyi 'phel bas chos ni rgyas pa ste
rdul dang mun pa dag las 'gro ba gyen du byung BCt_14.93

de yi las kyis ya mtshan dga' bas gang ba yi
bu ram shing pa'i rigs kyi mi skyong drang srong rnams
rgyal po'i drang srong rnams dang drang srong che rnams kyis
yang dag mchod rnams mkha' la gzhal med rnams su gnas BCt_14.94

mthong min 'byung po'i tshogs kyi drang srong chen po yis
bstod pa rnams ni mthon por 'thon zhing sgrogs pa ste
gson pa'i 'jig rten 'phel ba bzhin du dga' gyur zhing
ltung ba mtshog la bzhin du bdud ni yi mug gyur BCt_14.95

de nas nad mi mnga' ba zhag bdun bdag nyid kyi
sems la gzigs shing spyan mi 'dzum par bzhugs pa ste
kho bos 'dir ni rnam par thar pa brnyes so zhes
thub pa yid la re ba yongs su rdzogs par gyur BCt_14.96

de nas rkyen nyid thob pa 'di ni thub pa nyid
bdag med cho gar rnam par bzhag pas gson nas ni
zhi phyir 'jig rten dag la mchog tu brtse bas so
sangs rgyas spyan gyis rnam par gzigs par gyur pa'o BCt_14.97

lta ba ngan pas chud zos 'bad la 'khrugs pa yi
'gro ba rdul ni rga chen dang ldan gzigs nas dang
rnam thar chos ni mchog tu phra ba nyid gzigs nas
g.yo ba med pa nyid phyir thugs ni mdzad par gyur BCt_14.98

de nas sngon gyi dam bca' yang dag mkhyen gyur nas
zhi ba'i gdams pa la ni so sor nges par gshegs
de nas chen po'i rdul dang chung ngu'i rdul nyid dang
ldan pa'i skye bor yid ni rnam par dpyad pa'o BCt_14.99

de nas zhi ba'i don du gdams pa'i ched du nges par ni
gzung ba'i bde bar gshegs pa'i thugs ni shes gyur nas
mngon par snang zhing 'gro la phan par 'dod pa can
mtho ris gnas pa'i gtso bo gnyis ni nye bar 'ongs BCt_14.100

sdig pa spangs shing don mdzad gdan la bzhugs pa'o
mchog gi chos ni gzigs pa de la mchog gnyis so
mchog tu zhi bas rab tu bsod nas de gnyid kyis
'jig rten phan pa'i don du tshig 'di gsol ba'o BCt_14.101

e ma 'gro ba 'di gang nor 'os 'di lta bu
skye dgu rnams la rjes su brtse mdzod khyod kyi thugs
'jig rten na yod skye bo rnam par bsre ba'i rgyu
chen po rdul dang chung ngu'i rdul nyid ldan pa'o BCt_14.102

thub pa srid pa'i mtsho las rang nyid rab brgal nas
'gro ba sdug bsngal bying ba rab tu drongs mdzod cig
legs pa'i dbang phyug gis ni phun sum tshogs pa theb nas bzhin
gzhan rnams la yang rang gi yon tan gyis spyor mdzod BCt_14.103

don mkhyen 'di na'i don dang pha rol du 'am gang
skye bo kha cig 'di ni bdag gi phan pa byed
gang zhig 'jig rten dge ba'i ched du rab zhugs de
mi yi 'jig rten dang ni mtho ris su rnyed dka' BCt_14.104

de ltar drang srong che la tshig 'di gsol nas ni
lha na gnas pa de nyid ji ltar 'ongs par gshegs
thub pa yis kyang de yi tshig de rab mno nas
'gro ba rnm par thar phyir nges par rgyas par mdzad BCt_14.105

de nas bsod snyoms dus su phyogs bzhir drang srong la
lha na gnas pas lhung bzod rnams ni phul ba ste
gau ta mas bzhi po de rnams rab bzhes nas
de yi chos kyi ched du gcig nyid mdzad pa'o BCt_14.106

de nas de tshe don bcas rab song tshong dpon gnyis
mdza' bshes nyid kyi lha yis rab tu bskul ba dag
rgya chen thugs mnga' drang srong che la thog ma ru
dga' ba dang ldan phyag byas nas ni bsod snyoms phul BCt_14.107

rtsibs 'phur dang ni rangs byed bu ste de gnyis ni
chos 'dzin nus pa'i blo gros thub pas gzigs pa ste
de gnyis lha na gshegs par thub kyis mngon gzigs nas
dge slong lnga po rnams la thugs kyis gshegs pa'o BCt_14.108

de nas zhi ba'i gdams pa la ni gau ta mas
nyi ma shar bas mun bzhin mun pa rnam 'joms phyir
ba rā ṇa ses brgyan pa'i sna tshogs nags tshal can
'jigs byed shing rtas bsnyed pa'i grong khyer dge bar gshegs BCt_14.109

de nas khyu mchog 'dra ba'i spyan mnga' glang chen myos pa'i 'gros ldan pa
'gro ba mngon par rnam par 'dus phyir kā shi sa la gshegs bzhed pa
glang chen bzhin du rang gi sku lus ma lus phyir la rab log nas
thub pas spyan mig mi 'dzum par ni byang chub shing gi rtsa bar gzigs BCt_14.110

| sangs rgyas kyi spyod pa zhes bya ba'i snyan dngags chen po las | mngon par rdzogs par byang chub pa'i le'u ste bcu bzhi pa'o ||

|| zhi zhing mdangs ldan mdzad pa kun nas brnyes pa de
gcig bur rab gshrnamsgs mang po dang ni thabs cig bzhin
lam na dge slong chos ldan kha cig gis mthong nas
ya mtshan dang bcas thal mor bcas pas 'di skad gsol BCt_15.1

dbang po'i rta ni g.yo bar dbang po'i rta thul zhing
sems can chags rnams ji ltar chags ma gyur
shin tu ro ldan gsar ba'i shes rab ro yis ni
ri bong gis mtshan dang mtshungs tshim par gyur pa rnam BCt_15.2

brtan pa'i khyod kyi zhal ni rab rgyas shing 'dir ni
dbang po rnams kyi dbang phyug mdzad pa ste
khyu mchog chen po'i spyan mnga' nges par don mdzad cing
khyod kyi bla ma su lags gang las grub pa gsungs BCt_15.3

de rnams las des smras pa bdag la ston pa med
bdag la mchod bya med cing su yang smad bya med
mya ngan 'das pa thob cing gzhan rnams dang mi mnyam
bdag ni chos la rab byung du ni shes par mdzod BCt_15.4

gang phyir ngzan rnams kyis ma rtogs pa'i rtogs bya ni
bdag gis mtha' dag rtogs pa de phyir dangs rgyas te
gang phyir bdag gis nyon mongs rnams ni drag bzhin pham
de phyir zhi ba bdag ni kun nas shes par mdzod BCt_15.5

sdug bsngal rnams kyis nyam thag grogs la phan don du
zhi ba kho bo 'di yang ba rā ṇa ser 'gro
der ni 'chi med chos kyi rnga dag brdung ba ste
snyan grags bde ba'i phyir min nga rgyal phyir ma yin BCt_15.6

rgal bas 'gro ba rnams ni rgal bar 'gyur bgyi zhing
grol bas sems can ni yongs su thar bar bgyi
de ltar gson pa'i 'jig rten nyam thag mthong nas
sngon du bdag gi dam bca' 'di ni gyur pa'o BCt_15.7

'di ni kha cig ni thob nas bdag nyid ni
gcig pu nyid gang 'dzin par byed pa ngo mtshar cing
skye bo chen po ma btsum mig la gang gis kyang
khyad 'phags thob nas rnam par 'dzin pa de don yin BCt_15.8

gang zhig skam la gnas pa mi ni chus khyer ba
'dren par 'dod min de ni legs pa'i gzugs ma yin
gang zhig gter ni thob nas skye bo dbul po la
nor gyis sbyor ba med pa de spyang po min BCt_15.9

rang bzhin gnas pas nad kyis mngon par bcom pa la
lag tu song ba'i sman gyis gso bar bar rigs pa ste
de ltar lam ngan song ba'i ched du lam bdag ni
nges par bya ba'i lam gyis bshad par 'thad pa yin BCt_15.10

ji ltar sgron ma rab tu gsal bar byed pa ste
de yis rgyu dmar por 'gro ba ma yin nyid
de bzhin sangs rgyas nyid kyis ye shes rab gsal bar
mdzad de de phyir chags par 'gro ba ma yin no BCt_15.11

ji ltar shing rnams la ni me dag nges pa dang
mkha' la rlung dang sa la chu ni nges pa ste
de bzhin gang yang rnams su thub pa rnams kyi ni
byang chub nges shing kā shi rnams dang chos smra gzha nges BCt_15.12

de nas nye bar 'ongs la a la la zhes pa
rnam par brjod nas ji ltar 'dod bzhin rab spangs nas
yang dang yang du ya mstah mig ni g.yo ba yis
de 'dod skyes shing sangs rgyas la ni lta bzhin song BCt_15.13

de nas thub pas rim gyis kā shi'i grong khyer ni
nor gnas snying po dang ni rab mtshungs gzigs pa ste
grogs mo bzhin du 'khyud nas yang dag 'dus pa 'di
skal ldan shing rta dang ni ba rā ṇa se nyid BCt_15.14

mthu dang gzi brjid dag gis mngon par mdzes pa des
khu byug rnams kyi sgra sgrogs shing gi tshogs ldan zhing
drang srong chen pos bsnyen pa'i ri dags nags nyid du
rnam par mdzes pas nyi ma bzhin du rab thob bp BCt_15.15

kauṇ ḍi nya'i rigs dang de nas ming chen dang
rlangs pa dang ni rta thul de bzhin bzang rgyal te
dge slong lnga yis de ni rgyang ring nas gzigs nas
phan tshun du ni tshig 'di smras par gyur pa'o BCt_15.16

bde ba'i bdag nyid dge slong gau ta ma 'di
dka' thub de las phyir log mngon par 'ongs pa ste
mngon du 'gro bya ma yin nges par phyag 'os min
dam bca' bcom pa mchod par 'os pa ma yin no BCt_15.17

de ni brgya la gal te sdod par 'dod gyur na
de nyid la ni gtam ni rab tu gsol mdzad dang
'gron po nye bar 'ongs pa gang dang su la ni
'phags pa rnams kyi mi byed par ni 'os ma yin BCt_15.18

de ltar bya byas nas dge slong de rnams ni
nye bar gnas pa'i nye bar sangs rgyas gshegs pa ste
ji lta ji ltar de rnams la ni nye bar gshegs
de lta de ltar de rnams dam bca' nyams par gyur BCt_15.19

de nas kha cig 'di yi na bza' blangs pa ste
de bzhin gzhan ni phyag 'tshal nas ni lhung bzed bzung
kha cig 'di la 'os pa'i gdan ni phul ba ste
de bzhin gzhan gnyis zhabs bsil nye bar phul ba'o BCt_15.20

de ltar rab byed mchod pa mang po ldan pa rnams
'di la thams cad kyis ni bla mar spyod pa byas
rigs su mngon brjod de rnams kyis kyang ma spangs shing
de rnams la rjes brtse bcas bcom ldan kyis smras pa BCt_15.21

mchod 'os dgra bcom la ni gus pa ma yin pas
sngar gyi spyod pas dge slong rnams kye ma smra zhig
bstod dang smad pa nges parbdag gi mnyam pa ste
khyod rnams bsod nams min las rnam par zlog par bgyi BCt_15.22

sangs rgyas 'jig rten phan pa'i ched du sangs rgyas shing
'byung po kun la phan pas rab tu zhugs pa la
bla ma nye bar 'joms la ming gis gang smra ste
ma rungs pa yi pha ma bzhin du chos 'chong ngo BCt_15.23

de ltar drang srong chen po thugs rje'i bdag nyid can
smra ba rnams kyi mchog gis de skad gsungs pa ste
rmongs las snying po med pas chud zos de rnams kyis
gdong ni cung zad bzhad pa dang ldan rgol smras pa'o BCt_15.24

gau ta ma re zhig dka' thub mchog dang ni
dam pa de yid de nyid rtogs pa ma yin te
don ni dka' bas bsgrub bya bde bas gnas pa'o
khyod kyi mthong zhes bya ba 'dir ni gtan tshigs gang BCt_15.25

gang tshe de ltar de bzhin gshegs pa'i de nyid la
de nas dge slong de rnams dad par gyur min te
byang chub pa yi lam ni de las gzhan du shes
de nas lam mkhyen pa yis lam ni bka' stsal pa BCt_15.26

byis pa'i skye bo bdag nyid ngal bar ldan pa dang
dbang po'i spyod yul rnams la de bzhin chags pa ste
'chi ba med pa'i lung gi lam ma yin pa'i phyogs
skyon dang ldan pa gnyis po de la bltos mdzod cig BCt_15.27

gdung bar mngon par brjod pa'i lus kyi ngal rnams kyis
yongs su 'khrugs shing rnam par gnon pa'i sems la ni
'jig rten tha snyad kyang ni brgyal shes min ni
dbang po las 'das de nyid lam ni kye ma ci BCt_15.28

ji ltar sgron mas mtshan mo'i mun pa nyams pa ru
'dir ni mngon par nyer 'gro chu rnams gtor bas min
de bzhin ye shes me yis mi shes mun pa ni
nyams par sngon 'gro lus kyi ngal ba rnams kyis min BCt_15.29

ji ltar me ni 'dod pas shing la 'bigs pa dang
rnam par 'ges pas me ni thob pa ma yin la
de nyid mngon pa'i thabs las bsgrubs pas thob pa ste
de bzhin sbyor las 'chi ba med thob ngal bas min BCt_15.30

de ltar don med 'dod pa rnams la chags pa ni
rdul dang mun pa dag gis zil non sems ldan rnams
bstan bcos don la nus kyang grub pa thob min na
chags bral 'gog pa'i cho ga la ni sngon nyid do BCt_15.31

ji ltar nad kyis mngon par bcom pa'i srog chags kyi
mi phan bza' ba za ba'i gso ba 'dir yod min
de bzhin mi shes nad kyis mngon par bcom pa'o
'dod pa rnams la chags pa'i zhi ba gang las so BCt_15.32

ji ltar skam po'i rten la gnas pa'i rlung gis ni
bus pa'i me yi zhi ba yod pa ma yin no
de bzhin 'dod pa'i rten la gnas pa'i chags pa yis
rjes su song ba'i sems kyi zhi ba yod ma min BCt_15.33

mtha' 'di gnyis pa dag kyang rnam par dor byas nas
bdag gis lam gzhan dbu mas lhag par rtogs pa ste
shin tu sdig bsngal nye bar zhi ba'i 'dren pa'o
bde ba dang ni dge ba nyid dang bral ba'o BCt_15.34

yang dag lta ba'i nyi mas rab tu gsal byas shing
rnam dag yang dag rtogs pa'i shing rtas drangs pa ste
yang dag brjod pa'i yang dag ngag ni gtsug lag khang
dge ba'i bya ba'i skyed tshal brgya phrag mngon par dga' BCt_15.35

smad pa med pa'i 'tsho ba lo legs chen po ste
yang dag rtsol bas stobs dang rjes su 'gro ba can
kun tu yang dag dran pa'i sbas pas sbas pa ste
ting 'dzin gzims mal dang ni gdan dang bzhugs pa yis BCt_15.36

de ltar mchog gi yan lag brgyad 'dir 'di lam ste
'chi dang rga dang na ba rnams las 'dren pa'o
gang las drangs nas bya ba thams cad byas pa ste
'di dang che ge mor ni slar yang 'gro ba med BCt_15.37

'di ni sdug bsngal mtha' dag 'di ni mtshan ma ste
'di ni 'gog pa 'di yi lam ni 'di yin te
de ltar ma thos chos kyi cho ga sngar med pa'i
rnam par thar phyir bdag gi spyan mig skyes pa'o BCt_15.38

skye dang rga dang na dang de nas rgud pa dang
sdug pa dang bral mi sdug pa dang sbyor ba dang
'dod pa'i don ni rab tu thob pa med pa ste
rnam pa sna tshogs sdug bsngal 'di ni yongs su 'thob BCt_15.39

'dod pa'i bdag can gyi 'am bdag rgyal can gyi 'am
lus can gyi 'am yang na lus can ma yin pa'i
gang zhig yon tan med pa gang la rab zhugs kyang
mdor bsdus nas de sdug bsngal du ni shes par mdzod BCt_15.40

ji ltar 'bar ba zhi ba'i me ni chung na yang
lhan cig skyes pa dro ba'i ngo bo spong min nyid
de bzhin bdag tu 'du shes zhi sogs kyis phra yang
sdug bsngal bdag nyid can zhes bdag gi shin tu nges BCt_15.41

ji ltar sa chu sa bon dus rnams myu gu'i bzhin
'dod chags la sogs rnam pa sna tshogs skyon rnams dang
skyon las rab tu skyes pa'i las rnams nyid dag ni
sdug bsngal dag gi rgyur ni nges par shes par mdzod BCt_15.42

mtho ris su 'am 'og tu srid pa'i rgyun la ni
'dod chags la sogs skyon gyi tshogs rnams rgyu yin zhing
dman dang 'bring dang mchog ste sna tshogs nyid kyi ni
de dang der ni las rnams dag ni rtsa ba'o BCt_15.43

nyes pa zad las 'khor ba'i rgyu ni yod min te
las zad pa las sdug bsngal de ni yod ma yin
gang phyir don gang yod pa las ni kun 'byung ste
de phyir med pa las de slar yang 'byung ba med BCt_15.44

gang du skye ba med cing rga med 'chi ba med
me med sa med chu med mkha' med rlung med la
thog ma bar dang mtha' med 'phags pa dgrog bya min
dge zhing 'gyur med 'gog pa de ni shes par mdzod BCt_15.45

yan lag brgyad ldan gang zhig mngon brjod de lam ste
lhag par rtogs phyir 'di yi thabs de'i gzhan ma yin
lam 'di yi ni ma mthong ba las 'jig rten rnams
de nyid dang ni nye du rnams ni yongs su 'khor BCt_15.46

sdug bsngal yongs su shes par bya zhing rgyu 'di ni
spang bya 'gog pa yang ni dbang du bya'o
de bzhin lam 'di yang ni bsgom par bya ba ste
de ltar 'dir ni bdag gi blo gros rab zhugs so BCt_15.47

sdug bsngal 'di ni yongs shes rgyu ni spangs pa ste
de bzhin du ni 'gog pa mngon du byas pa'o
de bzhin du ni 'di yi lam 'di bsgoms pa ste
de ltar 'dir ni bdag gi spyan mig rab zhugs so BCt_15.48

ji srid du ni yang dag 'phags pa'i bden pa ni
bzhi pa'i rkang pa 'di rnams mthong ba ma yin pa
de srid bdag 'dir grol ba med par zhes brjod cing
bdag nyid la ni don byas nyid du yang ma mthong BCt_15.49

gang tshe 'phags pa'i bden pa rnams ni rtogs pa ste
rtogs nas kyang ni don byar 'os pa byas pa'o
de tshe bdag nyid rnam par grol zhes brjod pa ste
bdag nyid la ni don byas nyid du yang mthong ngo BCt_15.50

de ltar drang srong chen po thugs rje mnga' ba yi
'dir ni chos dag de skad mngon par gsungs pa na
kau ṇḍi nya'i rigs dang lha ni brgya phrag rnams
gtsang zhing rdul dang bral ba'i mig ni thob par gyur BCt_15.51

bya ba thams cad nges par byas shing zhi ba de la ni
thams cad mkhyen pas khyu mchog bzhin du mthon po'i dbyangs kyis gsungs
khyod kyi ye shes bdag nyid chen pos des ni tshig gsol ba
legs so khyod kyi blo gros mchog ni bdag gis shes pa'o BCt_15.52

legs so bdag gis shes shes de nas des ni 'jig rten ni
kau ṇḍi nyas de'i go 'phang rig ni bzung ba ste
bla ma dam pa de bzhin gshegs pa slob ma rnams kyi ni
gtso bo nyid du chos la yang dag lhag par gshegs pa'o BCt_15.53

sgra de sa la rgyu ba'i gnod sbyin rnams kyis thos nas ni
rnam par rgyas pa'i dbyangs ni rab tu gsol bar gyur pa ste
'byung po rnams kyi 'chi med zhi ba'i ched du nges par ni
dam pa gzigs pas chos kyi 'khor lo bskor ba de legs so BCt_15.54

tshul khrims rtsibs dang zhi dang dul ba'i mu khyud blo rnam yangs
dran pas blo gros brtan pa brtson 'grus lte ba ngo tsha'i gzer
zab pa'i phyir dang rdzun med phyir dang legs par bstan nyid phyir
'jig rten gsum na btsan zhing bstan bcos gzhan rnams kyis mi ldog BCt_15.55

sa 'dzin gnod sbyin rnams las sgra ni nye bar thob byas nas
mkha' la lha yi tshogs rnams kyis ni dbyangs byas shing
de ltar thos nas mtho ris rim dang rim rnams kyis mthon por
tshangs pa'i 'jig rten bar du sgra yis nye bar 'dzegs pa'o BCt_15.56

mtho ris dag na gnas pa'i bdag nyid ldan pa kha cig gis
drang srong che las 'jig rten gsum ni g.yos zhes thos nas ni
sna tshogs yul rnams la ni chags par gshegs pa ma yin zhing
yang dag skye las srid pa gsum na zhi ba nyid du gshegs BCt_15.57

de ltar 'jig rten rnams kyi mchog tu zhi ba'i ched du ni
mtho ris dang ni sa na chos kyi 'khor lo bskor tsam nas
sprin nral mkha' las me tog dang bcas chu yi char bab cing
srid gsum gnas pa rnams kyis rnga bo che rnams mngon par brdungs BCt_15.58

| sangs rgyas kyi spyod pa zhes bya ba'i snyan dngags chen po las | chos kyi 'khor lo bskor ba'i le'u ste bcu lnga pa'o ||

de nas thams cad mkhyen pa yis
rta thul la sogs dge slong rnams
rab snyoms sems ldan de rnams kun
thar pa'i chos la bkod pa'o BCt_16.1

| nyi ma dang ldan skar ma lngas
nam mkhar zla ba ldan pa bzhin
lnga ste tham pa'i lnga sde yis
kun nas bskor ba de mdzes sp BCt_16.2

de nas de tshe kha cig ni
mo rnams blo phab nyal mthong nas
grags pa zhes bya chen po'i bu
yang dag skyo bar nye bar song BCt_16.3

'di kun nye bar brtse ba ste
zhes ni tshig dang brjod bzhin du
dpal ldan mchog gi rgyan ldan pa
sangs rgyas ga la ba der song BCt_16.4

sems dang nyon mongs mkhyen pas des
gzigs nas de bzhin gshegs pas gsungs
mya ngan 'das la nyer tshe med
tshur shog dge ba thob par gyis BCt_16.5

de ltar rnam rgyas grags pa'i gsung
'di ni thos nas tsha ba yis
nyam thag chu la 'dzul nas ltar
mchog tu tshim pa nye bar song BCt_16.6

sngon gyi rgyu yi stobs brten nas
de nas lus de nyid bzung ste
lus kyis dang ni sems kyis ni
dgra bcom nyid ni nye bar thob BCt_16.7

ston ga'i chu yis bkrus pa yi
gos la tshon ni bkod pa bzhin
dkar po'i blo yis dam pa'i chos
thos nas rab tu rtogs pa nyid BCt_16.8

cha lugs de yi ngo tsha bzhin
gnas pa de ni gzigs gyur na
don mdzad dam pa'i don mkhyen pa
smra ba rnams kyi mchog gis smras BCt_16.9

rtags ni chos kyi rgya min zhing
| 'byung po rnams la snyoms pa ste
zhi zhing dul la dbang po dul
brgyan pa yin yang chos la spyod BCt_16.10

gang zhig lus ni 'thon pa ste
sems kyis 'thon pa ma yin pa
nags na gnas kyang chags pa can
khyim na gnas shes de shes bya BCt_16.11

gang zhig sems ni 'thon pa ste
lus kyis 'thon pa ma yin pa
khyim na gnas kyang nga med pa
nags na gnas shes de shes bya BCt_16.12

khyim na gnas par gyur pa'i 'am
rab tu byung bar gyur pa'i yang
ngag gi bsgrubs pa yod na ni
de yi thar pa mngon par brjod BCt_16.13

ji ltar rgyal 'dod dgra sde la
rgyal phyir go cha 'dzin pa ste
de bzhin nyon mongs dgra de la
rgyal phyir rtags ni 'dren pa'o BCt_16.14

de nas dge slong tshur shog ces
de bzhin gshegs pa de la gsungs
des ni dge slong rtags bzung ste
skad cig de nyid gyis grol to BCt_16.15

de nas de yi rjes chags pas
de yi 'khor ni lnga bcu dang
gsum rnams nyid dang gcig nyid dang
chos de rab tu thob par gyur BCt_16.16

'dag chal gyis bsgos gos rnams ni
chu yis yang dag reg pa bzhin
sngon tshe bsgoms pa'i las can rnams
de rnams myur du dag par gyur BCt_16.17

de nas de tshe dgra bcom slob ma yi
dang po don bcas drug cu thams cad la
dgra bcom rnams kyis mngon mchod dgra bcom pas
ji ltar 'os par yang dag bka' stsal to BCt_16.18

dge slong rnams kye sdug bsngal rgal
rang gi bya ba legs chen byas
pha rol sdug bsngal rnams la yang
rjes su 'dzin pa byed pa'i rigs BCt_16.19

de phyir re re thams cad kyis
sa 'dir yongs su gshegs mdzod la
nyam thag 'jig rten ched du chos
rjes su brtse bas bsnyan par bya BCt_16.20

grub phyir rdzu 'phrul ldan pa'i spun
'od srungs drang srong rnams 'dul phyir
rgyal po'i drang srong gis bsnyen pa'i
ga yar kho bo 'di yang 'gro BCt_16.21

de nas de nyid mthong de rnams
de yi bka' las phyogs su song
rtsod bral bde bar gshegs pa ni
drang srong che yang ga yar gshegs BCt_16.22

de nas dus su der gshegs nas
chos kyi dgon pa nye bar gshegs
dka' thub dngos su gnas pa bzhin
der ni 'od srungs gzigs pa'o BCt_16.23

ri rnams dang ni nags rnams su
gnas rnams yod pa na yang ste
rnam par 'dul bzhes stobs bcu bas
[.. .. .. .. .. .. .. ] BCt_16.24

[…]
[…]
[…]
[…] BCt_16.25

[.. .. .. .. .. .. .. ]
[.. .. .. .. .. .. .. ]
[.. .. .. .. .. .. .. ]
rab tu brten nas blangs pa'o BCt_16.26

de nas grub pa nyams tshad phyir
me khang lto 'phye ches [.. .. ]
[.. .. .. .. .. ] bnyen par
ma rungs gnas des 'di la byin BCt_16.27

der gzigs mtshan mor rang gnas shing
ltos bral thub pa chen po la
mthong ba'i dug can khros pa yi
sbrul des mthong nas dbugs phyung ngo BCt_16.28

de yi khro bas 'bar ba yi
me yi khang par gyur pa des
drang srong chen po'i sku lus la
'jigs pa bzhin du mes ma reg BCt_16.29

dus mtha'i me nyer zhi ba na
tshangs pa bzhugs pa mdzes pa ltar
me yi khang par bsregs na yang
gau ta ma rnam 'gyur med BCt_16.30

gang tshe sangs rgyas der bzhugs tshe
gnon med g.yo ba med pa ste
de tshe klu de ya mtshan zhing
drang srong mchog la phyag 'tshal lo BCt_16.31

ri dags nags der skye ba yi
thub pa der bzhigs shes gyur nas
sdug pa'o brgyal 'di 'dra ba'i
dge slong tshig ces rjes su brtse BCt_16.32

de nas mtshan mo 'das pa na
rnam par 'dren pas 'od srungs la
sbrul ni zhi bas lhung bzed kyis
blangs nas de la bstan pa'o BCt_16.33

de nas sangs rgyas che bdag nyid
thos nas de ni ya mtshan gyur
de lta na yang bdag nyid kyis
che zhing gong na med pa snyam BCt_16.34

de nas dus su rab sbyar ba'i
sna tshogs rdzi 'phral gzugs rnams kyis
de yi sems de mkhyen nyid las
zhi ldan thub pas thugs dgongs mdzad BCt_16.35

ji ltar bdag las rdzu 'phrul gyis
sangs rgyas khyad par 'phags pa snyam
de yi chos ni rab bsgrub phyir
de tshe des ni nges par byas BCt_16.36

kun nas slar log gnas pa yi
lteng rgyas 'od srungs mthong nas ni
slob pa rnams kyi tshogs rnams kyang
lnga brgyas de yi chos la bsnyen BCt_16.37

der ni spun zla slob mar bcas
mthar phyin shun lpags spangs pa na
ga ya chu klung zhes byas kyang
der song lam la bsnyen pa'o BCt_16.38

de nas thub pas slob mar bcas
'od srungs gsum po de rnams la
sa 'dzin ga ya'i rtse mor ni
nges par mthar phyin gtam mdzad do BCt_16.39

rnam par rtogs pa'i skye gnas dang
gti mug rnam bkram du ba can
chags sdang me yis 'gro ba ni
thams cad dbang med par sreg go BCt_16.40

de ltar nyon mongs mes tshig cing
rab tu ma zhi mgon med can
rga na 'chi ba'i me rnams kyis
slar yang rgyun mi chad par sreg BCt_16.41

rnam par sna tshogs mes tshig pa'i
'gro ba skyabs med 'di mthong nas
yid bcas dbang po dang bcas pa'i
gzugs la blo ldan skyo ba ste BCt_16.42

skyo ba las ni chags bral 'gro
chags bral las ni rnam grol zhing
rnam 'grol de nas thams cad na
rnam par grol zhes shes pa'o BCt_16.43

skye ba'i rgyun ni yongs mdzad cing
tshangs pa'i spyod pa 'dir gnas la
byed pa thams cad byas pa ste
srid pa gzhan ni yod ma yin BCt_16.44

bcom ldan gyi gzung 'di thos nas
dge slong stong phrag dag gi sems
len pa med nas zag pa las
de ma thag tu rnam par grol BCt_16.45

sbyin pa tshul khrims dul rnams kyis
chos ni dngos su yongs bskor bzhin
de nas shes rab rgya che ba'i
'od srungs gsum gyis sangs rgyas mdzes BCt_16.46

chos don 'dod pa dang bral ba'i
sems can na ba'i srog bzhin du
bkris mchog de rnams kyis bor ba'i
dka' thub nags de mdzes ma gyur BCt_16.47

de nas de rnams kyis yongs bskor
thub pa rgyal po'i khab tu gshegs
ma ga dha yi mi dbang phyir
sngon gyi dam bca' dran pa'o BCt_16.48

de nas 'od ma'i tshal yul ni
de bzhin gshegs pas rab tu thob
blon po rnams ni rjes 'gro bas
thos nas rgyal po mngon du song BCt_16.49

de nas rang gi skal mtshungs pa'i
rkang pa gzhon mas skye bo ni
ya mtshan gyis ni rnam yangs mig
ri yi lam nas phyi rol byung BCt_16.50

ma ga dha yi mi dbang gis
thub rgyang ma nas mthong nas
skyen pa dang bcas mchod pa'i phyir
shing rta las ni sa la bab BCt_16.51

des ni rnga yab rlung yab dang
rjes su 'brang pa rnams spangs nas
tshangs pa la ni dbang pos bzhin
thub la rgyal po sngon du song BCt_16.52

cod pan rab g.yo mgon po yis
drang srong mchog la phyag 'tshal nas
sa yi logs la rtswa 'jam la
mngon par rjes gnang bsdad pa'o BCt_16.53

der mi rnams kyi bsmas pa gyur
e ma shā kya thub pa'i stogs
'od srungs bcom ldan drang srong ni
'di yi slob ma nyid du gyur BCt_16.54

de nas de'i sems sangs rgyas kyis
mkhyen nas 'od srungs la smras pa
'od srungs yon tan gang mthong nas
khyed kyis me ni spangs pa'o BCt_16.55

chu sbyin chen po'i dbyangs kyis ni
bla mas de ltar de bskul te
mthon pos skye bo kun khyab par
thal mo sbyar zhing rnam par gsol BCt_16.56

gang phyir mchod dang sbyin sreg gi
'bras bu yongs su 'khor ba ste
sems dang sna tshogs dang ldan te
de phyir me rnams bdag gis spangs BCt_16.57

gang phyir yul la skom pa yis
bzlas dang sbyin sreg la sogs 'jug
yul rnams dag gi skom pa med
de phyir me rnams bdag gis spangs BCt_16.58

gang phyir bzlas nas sreg nas kyang
skye ba las ni thar min zhing
skye ba yi ni sdug bsngal che
de phyir me rnams bdag gis spangs BCt_16.59

gang phyir mchod sbyin dka' thub kyis
dge legs yin zhes yid 'gyur ba
de ni brdzun pa nyid yin te
de phyir me rnams bdag gis spangs BCt_16.60

gang phyir skye 'chi las grol ba
'gyur med go 'phang dge bar ni
brjod pa bdag gis shes pa ste
de phyir me rnams bdag gis spangs BCt_16.61

de ltar de'i tshig dad skyed cing
don dang ldan pa'i gsan gyur nas
'dul ba'i slob dpon gau ta mas
dul ba'i 'od srungs la gsungs so BCt_16.62

skal chen khyod ni legs par 'ongs
'di ni legs byas byas min min
gang khyod tha dad chos rnams su
dge legs gang de nye bar thob BCt_16.63

de phyir re zhig dkor rnams ni
rnam rgyas yang dag 'phel ba bzhin
sna tshogs rdzu 'phrul ston bzhin du
yid ni yang dag skyo bar gyis BCt_16.64

de nas mchog ces smras nas ni
bdag la bdag ni yongs bsdus nas
mkha' 'gro'i bya ltar 'od srungs ni
klung gi lam la 'phur ba'o BCt_16.65

de mkhar sdod du'am bzhin gnas shing
sa la bzhin du rnam par rgyu
khri la bzhin du bzhugs pa dang
rdzu 'phrul mkhas pa gzims pa'o BCt_16.66

slar yang me bzhin 'bar ba dang
slar yang sprin bzhin char 'bab ste
slar yang cig car shin tu ni
'bar ba dang ni 'bab pa'o BCt_16.67

glog gi sna ba'i 'od ldan pa'i
rab 'bab chu gter sprin bzhin du
'bar ba dang ni 'bab pa yis
rgya cher rnam par gnon te mdzes BCt_16.68

der ni mig rnams chags byas nas
ya mtshan gyen phyogs skye bo rnams
mchod mang po las phyag 'tshal zhing
seng ge'i sgra ni sgrogs pa'o BCt_16.69

de nas rdzu 'phrul bsdus nas des
bya ba byas pa'i slob ma ni
bdag gi ston pa bcom ldan zhes
thub la mgo bos phyag tshal lo BCt_16.70

drang srong mchog la de bzhin du
phyag 'tshal 'od srungs rab mthong nas
bde bar gshegs la kun mkhyen zhes
ma ga dha pa rnam nges so BCt_16.71

de nas zhing byas mkhyen nas ni
dge phyir dge legs la gnas pas
chos thos par ni 'dod pa yi
bzo sbyangs la ni bka' stsal pa BCt_16.72

gzi chen ldan pa yid bcas shing
dbang po thul ba dbang por bcas
sa yi bdag po gzugs nyid ni
skye ba dang ni rnam par nyams BCt_16.73

yon tan 'phel phyir 'di yi ni
skye dang 'gag pa shes bya ste
shes nas de gnyis yang dag par
lus ni yang dag rig par mdzod BCt_16.74

skye dang 'gag pa'i chos can du
dbang po dang bcas lus shes nas
bdag ldan bdag ces cung zhig ni
nye bar len min zer 'gro min BCt_16.75

lus dang dbang po blo rnams las
gzhan ni dmigs pa ma yin te
sdug bsngal nyid ni skye ba ste
sdug bsngal nyid ni 'gag pa'o BCt_16.76

gang tshe 'di kun mngon par 'gro
bdag med bdag gi ba yang med
de tshe mchog tu mi g.yo ba'i
mya ngan 'das pa thob pa'o BCt_16.77

ngar 'dzin la sogs nyon mongs kyis
bdag tu 'dzin la 'ching ba ste
'jig rten bdag med par mthong na
chags pa rnams las rnam par grol BCt_16.78

mi bden par mthong 'ching ba ste
bden par mthong ba rnam par grol
bdag yod ces ni 'jig rten 'dir
rab tu 'jug 'di bden mi 'dzin BCt_16.79

gal te bdag yod gyur na de
rtag gam yang na mi rtag nyid
phyogs ni gnyis po 'di dag la
nyes pa chen po rab tu chags BCt_16.80

gal te re zhig mi rtag gyur
las kyi 'bras bu med par 'gyur
yang srid yod pa ma yin zhing
thar pa 'bad pa med par 'gyur BCt_16.81

ci ste rtag cing khyab par 'gyur
skye ba med dang skye ba min
nam mkha' khyab cing rtag pa ni
'grong ba med cing skye ba med BCt_16.82

gal te bdag 'di khyab bdag 'gyur
gang du mi gnas pa ma yin
'di dang song nas dang thar bar
thams cad du ni cig cag 'gyur BCt_16.83

khyab bdag nyid phyir bya med 'di'i
las kyi bya ba med par 'gyur
las rnams ma byas pa las ni
'bras bur sbyor bar gang gis 'gyur BCt_16.84

gal te 'di yis byed par 'gyur
bdag gi sdug bsngal byed ma yin
rang dbang gyur na sdug bsngal ni
bdag gis bdag gi byed pa su BCt_16.85

bdag ni rtag pa nyid las ni
rnam par 'gyur ba skye min zhing
bde dang sdug bsngal thob pa las
de yi rnam par 'gyur ba mthong BCt_16.86

ye shes thob pas dang nyon mongs
spangs las thar pa yod pa ste
bya med khyab bdag 'di yi ni
de phyir thar pa yod ma yin BCt_16.87

yod min gyur las de nyid kyis
bdag ste 'di ni brjod min la
rgyur gyur pas kyang ma yin zhing
'di ni cung zad byed ma yin BCt_16.88

bya ba las kyang gsal min zhing
gang rnams kyis 'di byas min la
rnam pa de ltar gyur min smra
de phyir bdag gis yod ma yin BCt_16.89

byed pa po med 'dir ni rig pa po yang med
bdag po med pa'i lus po 'di ni 'dren par byed
ji ltar 'khor ba'i chu bo rab tu bskor ba ste
smra ba de ni nyon mdzod nyan pa rnams ki mchog BCt_16.90

dbang po drug dang dbang po'i spyod yul drug rnams la
brten nas rnam par shes pa rnam drug 'char ba ste
gsum po so sor reg pa'icho ga rab bskyor zhing
gang las dran dang blo dang las kyis 'jug par yin BCt_16.91

nor bu bud shing nyi ma yang dag phrad pa las
ji ltar me ni sbyar ba'i dbang gis skye ba ste
de bzhin blo dang dbang don dbang po la brten nas
skyes bu la brten bya ba rnams ni thams cad 'gyur BCt_16.92

ji ltar bon las ni myu gu skye ba ste
myu gu des ni sa bon de ni shes min zhing
gzhan las gzhan du ma yin de la de ma yin
de bzhin lus dang dbang po blo yi rim pa'o BCt_16.93

de ltar thub pa mchog gi gzung ni mchog tu dge
dam pa'i don du bsngags pa yang dag thos nas ni
dri ma med pa'i rdul med gzhal du med pa'i
ma ga dha yi bdag po chos mig skyes par gyur BCt_16.94

'khor der ma ga dha yi grong na gnas pa yi
mi ni du ma rnams dang lha na gnas pa rnams
thub pa'i gsung thob pa la rnam dag bsam ldan rnams
'gyur med 'chi ba med pa'i go 'phang thob par gyur BCt_16.95

| sangs rgyas kyi spyod pa zhes bya ba'i snyan dngags chen po las | slob ma mang po dang ldan pa'i le'u ste bcu drug pa'o ||

de nas rgyal po des ni thub la rnam gnas phyir
dpal ldan nags tshal 'od ma'i tshal ni rab phul nas
de nyid khong du chud phyir kun nas gnyis pa ni
mngon par rjes gnang byas pa grong khyer la zhugs so BCt_17.1

de nas gtsug lag khang der 'grol phan pa'i phyir
ye shes las gyur dge ba'i sgron pa bsnams pa ste
tshangs dang lha dang de bzhin 'phags pa rnams kyis ni
gnas pa de dang de yis sangs rgyas rnam par gnas BCt_17.2

de nas rta thul dbang po'i rta ni kun bsdams shing
bsod snyoms 'dod pas rgyal po'i khab ni rab thob ste
gzugs kyis dang ni zhi ba yis dang rnam 'gyur gyis
skye bo chen po rnams kyi mig rnams phrog par gyur BCt_17.3

ser skya'i rigs kyi dge slong slob ma du ma can
sha ra dwa ti'i bu zhes rab tu grags pa yis
dbang po zhi bar 'ongs pa de ni mthong ba ste
lam na rjes su gnas nas tshig ni mngon par smras BCt_17.4

khyod kyi gsar ba'i rtags mtshan dang ni zhi ba nyid
mthong nas kho bo'i blo gros ya mtshan mchog gyur te
de phyir re zhig gal te de nyid rig pa dang
khyod kyi ston pa'i mtshan ci smra ba gang yin smros BCt_17.5

de ltar mchod mang sngon 'gro bram ze de yis ni
de skad brjod cing rta thul gyis kyang smras pa ste
bu ram shing pa'i rigs su rab 'khrung thams cad mkhyen
bdag gi ston pa bla na med pa shes par mdzod BCt_17.6

byis pa gsar bu chos las skyes par gyur pa yis
khyod la ston pa brjod par nus pa ma yin no
smras pa mkhyen pa'i mchog gyur thub pa chen po'i gsungs
nyung ngu cung zad tsam zhig nges par rtogs par mdzod BCt_17.7

gang zhig chos rnams mtshan ma las ni byung ba ste
de dag rnams kyi mtshan ma bcom ldan gyis gsungs shing
gang zhig de dag rnams kyi nges par 'gog pa dang
yang dag 'gog pa de yi thabs gang gsungs pa'o BCt_17.8

de ltar rta thul gyi ni tshig 'di thos nas ni
gnyis skyes nyer rgyal zhes pa'i ming can de yi ni
skyen par chos la mig ni rdul dang bral ba ni
dge zhing rnam par nges par gyur pa'o BCt_17.9

rgyu med pa dang bya ba med dang dbang phyug ste
zhing shes pa ni nges par de yis sngon rig cing
rgyu las 'di rnams rab tu 'jug par thos nas ni
bdag med gyur pa mthong nas dam pa'i bden pa gzigs BCt_17.10

sbom po'i nyon mongs tshogs kyi rnam par nyams pa ni
grangs can lus la cha shas dang bcas mthong ba ste
sbom po dang ni phra mo de yi nyams pa ni
sangs rgyas pa yi bstan las 'gyur zhes snyam par gyur BCt_17.11

bdag tu 'du shes skyes pa nye bar mkhyud nas ni
ngar 'dzin spong ba ma yin de nas nga yi nyid
sgron ma dang ni nyin mor byed pa yod pa na
'od kyi rnam par nyams par gtan tshigs shes bya ci BCt_17.12

ji ltar padma'i chu ba che bar gyur pa yi
snal ma phra mo nyid ni gzhan dang 'brel ba ste
[.. .. .. .. .. .. .. .. .. .. .. ]
[.. .. .. .. .. .. .. .. .. .. .. ] BCt_17.13

[.. .. .. .. .. .. .. .. .. .. .. ]
[.. .. .. .. .. .. .. .. .. .. .. ]
thar pa'i cho ga thar thug min par de snyam zhing
sangs rgyas pa yis rdo ba phye dang mnyam par rtogs BCt_17.14

de nas bram zes rta dul de la mngon mchod nas
tshim zhing rang nyid kyis ni khang par rnam song zhing
bsod snyoms rim bzhin rta thul gyis kyang rab thob nas
rang bzhin gnas shing mkhas pa 'od ma'i tshal du ni BCt_17.15

de bzhin rab tu dad pas mchog dang ldan pa yi
nye rgyal kyang ni mngon du zhugs pa mthong nas ni
thos pa dang ni bsam pas bya ba mnyam pa yi
maudgala rigs su rab tu skyes pas smras pa'o BCt_17.16

dge slong de nyid gang gis gzhan bzhin gyur pa ste
brtan yin yang dag dga' zhing nye bar song
khyod kyis 'chi med ci zhig de ring thob pa ste
bzhin ni rab tu dad 'di gtan tshig med ma yin BCt_17.17

de nas 'di ltar bgyis shes 'di la des bden smras
de nas nges ni bdag la smos pa shes des smras
de nas tshig de nyid ni de yis smras pa ste
thos nas nyid kyi yang dag mig ni skyes par gyur BCt_17.18

las dang bsam pa rnam dag blo ldan de gnyis ni
lag gnas sgron ma bzhin du de nyid mthong ba ste
shes pas ston la rnam par g.yo min bsam ldan dag
de ni blta ba'i don du da lta nyid du gshegs BCt_17.19

slob ma'i sde bcas de nyid rgyang ma nas gzigs nas
bcom ldan drang srong chen pos dge slong rnams la gsungs
shes rab can dang rdzu 'phrul ldan pa rnams kyi gtso
kho bo'i mchog gi slob ma 'di gnyis 'dir 'ongs so BCt_17.20

de nas zab dang brtan pa'i gsung ni zhi ba yi
thub pas de gnyis la ni gtam ngag mdzad pa ste
dge slong 'dir ni mngon par nyer 'ongs rab zhi'i phyir
chos 'di ji lta ba bzhin yang dag thob par gyis BCt_17.21

smyu gu gsum lag gtsug phud dang ldan gnyis skyes de
gnyis la de bzhin gshegs pas 'di skad ces gsungs te
sangs rgyas mthu yis ngur smrig gos dang ldan pa yi
dge slong nyid du skad cig gis ni gyur pa'o BCt_17.22

slob ma'i sder bcas cha lugs de yis de gnyis kyis
mgo bo dag gis thams cad mkhyen la mchod pa ste
de nas sangs rgyas kyis chos de gnyis la gsungs shing
dus kyis de gnyis kyis ni nges legs thob par gyur BCt_17.23

de nas 'od srungs rigs kyi sgron ma gnyis skyes ni
kha dog dang ni gzugs dang nor dang nyer ldan pas
rdzu 'phrul dang ni bdag ldan bzang mo rnam spangs nas
thar pa'i ched du ngur smrig bzung zhing gshegs pa'o BCt_17.24

mdog bzang gser gi mchod rten dang mtshungs 'bar ba ni
bu mang ming bcas mchod rten du ni des mthong nas
dngos po thams cad spangs shing ya mtshan dang bcas pas
thams cad mkhyen la thal mo rab sbyar mngon par song BCt_17.25

thub pa la ni rgyang nas mgo bos phyag 'tshal zhing
phyag 'tshal nas ni ji lta ba bzhin mthon por gsol
bdag ni slob ma bcom ldan bdag gi ston pa lags
mun pa rnams su brtan pa bdag gi sgron mar gyur BCt_17.26

gnyis skyes skom pa skyes shing nye bar 'ongs par ni
mkhyen nas bsam pa rnam dag thar 'dod de la ni
sems la gsung gi chab kyis rab tu tshim mdzad pa
de bzhin gshegs pas legs par 'ongs zhes bka' stsal to BCt_17.27

gsung 'di yis ni ngal ba rnam par sos bzhin te
nges par legs par rtogs pa'i ched du gnas pa ste
de nas dag pa'i bdag nyid 'di la thugs rje can
thub pas chos ni mdor bsdus pa yis gsungs pa'o BCt_17.28

gang phyir thub pas chos ni phra mor gsungs tsam na
de yis don ni mtha' dag yang dag thob gyur te
de phyir yang dag rig dang na tshod che nyid las
dgra bcom 'od srungs chen po nyid du mtshan gyur to BCt_17.29

gang gis lus las gzhan dang yang na lus su ni
bdag dang bdag grib zhes bdag tu rtogs pa ste
de yis bdag tu lta ba de ni nges spangs shing
nyi tshe ba min sdug bsngal 'di ni mthong bar gyur BCt_17.30

tshul khrims brtul zhugs dag gis dag par byed cing gang
rgyu med pa dang rgyu la de yis rtogs pa ste
sdug bsngal nyid dang lam ni yang dag thob nas de
tshul khrims dang ni brtul zhugs mchog tu ma bzung ngo BCt_17.31

phyin ci log tu gyur par song ba gang gi ni
mngon du bskor zhing mchog ni rab tu thob ma yin
bden pa bzhi po'i go 'phang rnams ni mthong gyur nas
the tshom som nyir gyur de yang dag chod par gyur BCt_17.32

'dod pa gang rnams su ni yang dag brgyal nyid dang
brgyal bar gyur dang brgyal bar 'gyur nyid 'jig rten pa
mi gtsang bden pa ma yin de rnams des shes nas
'dod chags shes bya'i yul de spangs par gyur pa'o BCt_17.33

de bzhin du ni byams par gyur pa'i sems kyis des
bshes dang bshes min rnams su khyad par med pa ste
'byung po kun la rjes su brtse ba byas pa yis
nang du song ba'i gnod sems yang thar gyur pa'o BCt_17.34

gzugs la brten rnams dang grong khyer brten pa rnams
sna tshogs nyid dang ldan pa'i 'du shes rnams spangs nas
des ni gzugs kyi khams su chags pa rnams bcom ste
gzugs la 'jug pa'i nyes pa rnams ni rtogs nas so BCt_17.35

rmongs las snyoms 'jug rnams su thar pa'i 'du shes dang
gzugs med lha rnams 'dzad pa can du rtogs nas ni
zhi zhing mtshan ma med pa'i sems ni bzung nas su
gzugs med srid pa la ni chags dang bral bar song BCt_17.36

chu bo sindhu'i shugs chen rab tu 'jug pa bzhin
sems kyi g.yo zhing bskyod par byed pa shes nas ni
brtan pa'i rten las rgod pa rnam par spangs pa ste
zhi zhing rdzing bu gang ba bzhin du gnas par gyur BCt_17.37

snying po med pa'i phyir 'grong ba'i chos nyid phyir
bdag med nyid phyir dngos rnams yang dag rab mthong nas
khyad 'phags nyid dang mnyam dang mchog nyid mthong ba ste
nga rgyal rnam par spangs nas yod ma yin zhes rtogs BCt_17.38

ye shes me yis mi shes mun pa rnam bcom nas
zad pa can dang zad pa med par sna tshogs mthong
rnal 'byor gyis ni rig pa nyid ni yongs bsgoms nas
ma rig pa ni mtha' dag ji lta ba bzhin spangs BCt_17.39

mthong dang bsgom pa dag gis kun tu sbyor ba ni
bcu po 'di dag rnams kyis rnam par grol gyur cing
thal mo sbyar bas sangs rgyas nyid la lta bzhin du
bya ba kun byas rang bzhin gnas te gnas par gyur BCt_17.40

skar ma gsum gyi gnas skabs gsum skyong rjes skyes lha dang ni
ldan pa'i lnga gsum tshes kyi dus su skar ma'i rgyal po bzhin
gsum ni chud zos gyur cing gsum ni lhag par thob pa yi
gsum rig slob ma gsum gyis bde bar gshegs pa rnam par mdzes BCt_17.41

| sangs rgyas kyi spyod pa zhes bya ba'i snyan dngags chen po las | nyan thos chen po rab tu 1a gshegs par mdzad pa'i le'u ste bcu bdun pa'o ||

de nas 'ga' zhig tshe na nor ldan khyim bdag ni
skal ba med pa rnams la nor ni rab sbyin pa
bzang sbyin zhes ni rab tu grgas pa'i min ldan pa
byang phyogs yul ko sa la rnams nas der song gyur BCt_18.1

de yis der ni thub pa bzhugs pa thos pa ste
thos nas blta bar 'dod pas mtshan po rab tu song
rnam dag sems pa des ni rab sleb rab mkhyen nas
rab tu phyag byas pa la bde bar gshegs pas bstan BCt_18.2

gang phyir chos labsgoms pas nyid ni rnam spangs nas
blo ldan mtshan mor bdag la lta 'dod rab sleb ste
da lta nyid du 'ongs pa de yi de ma thag
nges par legs pa'i mgron 'di rab tu long mdzod cig BCt_18.3

gang zhig khyod kyis ltag bsam gang zhig bstan pa dang
bdag gis grags pa nyid las gang zhig dang ba dang
gang zhig sdon gyi rgyu las blo gros rab zhugs te
des ni yon tan chen po rnams kyi snod yin no BCt_18.4

de phyir 'jig rten dag na grags dang gzhan du ni
'bras bu sbyin pa mchog las byung bar rig nas ni
bkur sti byas nas dus su snyoms pa'i bdag nyid kyis
chos las thob pa'i nor ni sbyin par bya ba'o BCt_18.5

tshul khrims yang dag blangs nas spyad par bya ba ste
tshul khrims nyid ni bsrung ba dang ni rgyan yin zhing
'og tu song ba rnams kyi rnam par ldog byed do
nam mkha'i steng gi nges par rdzogs pa po nyid yin BCt_18.6

'dod pa rnams su gcig min zhes pas rjes bcings pa'i
yongs su tshol ba la sogs skyon rnams thos nas ni
nges par 'byung ba'i cho gar yon tan rnam shes nas
rnam dben la skyes shi ba'i bden pa bsnyen par mdzod BCt_18.7

'chi bas nye bar gzir zhing rga bas zil non pa'i
'jig rten rab tu bskor ba yang dag yongs shes nas
zhi ba skye ba med phyir 'bad pa mdzod cig dang
skye ba bden pa med na rga med 'chi ba med BCt_18.8

ji ltar mi rnams la ni mi rtag bdag nyid kyis
rab chags sdug bsngal mngon sum du ni rig mdzod la
de bzhin lha rnams la yang sdug bsngal rig mdzod dang
'jug pa rtag pa nyid ni su yang yod ma yin BCt_18.9

gang du mi rtag pa nyid der ni sdug bsngal zhing
gang du rang nyid med pa der yang sdug bsngal te
gang du bdag ces pa dang bdag gi ba zhes pa
de tshe mi rtag sdug bsngal bdag med gang la yin BCt_18.10

de phyir sdug bsngal las ni sdug bsngal 'di dang ni
mtshan ma las ni 'di yi mtshan ma ltos mdzod la
rnam par nye bar zhi las sdug bsngal zhi ba dang
lam las khyod kyi lam ni dge ba shes par gyis BCt_18.11

'gro ba g.yo ba sdug bsngal 'di ni shes nas su
me dang rab mtshungs dus kyi me yis 'jig rten 'di
mtha' dag rab tu tshig par yongs su rtogs bzhin du
srid dang srid min rnams su smon pa med par gyis BCt_18.12

stong pa nyid dang bdag med bdag gi ba med pa
sgyu ma dang mtshungs 'jig rten 'di ni shes byas nas
'du byed tsam zhig rab tu yongs su rtogs bzhin du
lus 'di la ni khams kyi 'du shes nyid du gyis BCt_18.13

sems ni srid pa g.yos las yang dag g.yos nas dang
'khor ba'i 'gro ba rnam pa sna tshogs mthong nas ni
rtog pa med cing zhi la bden zhing chags med par
sems ni snyoms shing mtshan ma med pa bsnyen par gyis BCt_18.14

de nas drang srong chen po'i chos de thog pa las
chos kyi cho ga'i sngon gyi 'bras bu thob gyur zhing
gang zhig thob nas 'di yi sdug bsngal las lhag ma
rgya mtsho chen po las ni thigs pa gcig bzhin gyur BCt_18.15

chags bral rnams kyi dgon par yang dag gnas kyang ngam
lus med rnam kyis srid rtser yang dag gnas na yang
nags sam lha na de nyid mthong min ma yin la
khyim na gnas pa yin yang lta bas dge legs gyur BCt_18.16

rnam pa sna tshogs lta ba'i dra ba rnams kyis dang
'khor ba'i sdug bsngal rnams kyis de rnams rnam mi 'grol
de phyir rab tu nyams shing de nyid ma mthong bar
chags pa rnam par bsal nas khyad par 'phags pa gshegs BCt_18.17

lta ba legs skyes des ni lta ba ngan de rnams
ston ka'i sprin gyis rdo yi char bzhin spangs pa ste
dbang phyug la sogs mi mthun rgyu las ma yin zhing
des ni 'jig rten rgyu med par min zhes rtogs so BCt_18.18

de phyir mi mnyam rgyur ni 'thad pa ma yin zhing
rgyu med par ni 'gal ba chen po yod pa nyid
'dir yang rigs pa shes pas sos sor mthong ba ste
the tshom med pas de nyid mthong ba kye ma ci BCt_18.19

gal te dbang phyug gis ni 'gro ba skyed gyur na
'gro ba rim gyis rab tu 'jug pa ma yin la
skye dgu rnams kyi 'khor ba'i 'khor lo ma yin zhing
gang du gang zhig bskyed nas de dang de nyid 'gyur BCt_18.20

lus can rnams kyis mi 'dod thob pa ma yin zhing
de yi bdag nyid rnams kyis 'dod pa'i spyod pa med
gang zhig lus can rnams kyi dge dang mi dger gyur
de ni dbang phyug nyid phyir dbang phyug la yin no BCt_18.21

de ni dbang phyug nyid la the tshom 'gyur min zhing
der ni mi rnams dag gis byams pa pha bzhin 'gyur
de la nyam thag pas ni smod pa smra min zhing
lha rnams de dang de la 'jig rten mchod ma yin BCt_18.22

gal te 'di mi bskyed la dgongs par gyur na ni
bya ldan nyid phyir deng 'dir dbang phyug ma yin zing
gal te 'di yis 'jug la 'dod par gyur na ni
de nyid dbang phyug yod pa ny id la byed par 'gyur BCt_18.23

ci ste 'di yi skye la nus pa cung zhig med
byis pa bzhin du 'di yis spyod rnams rgyu med do
gal te dbang phyug gi ni bdag la mda' nyid med
'jig rten bskyed la 'di yi stobs de ci zhig yod BCt_18.24

ji ltar 'dod la gal te bde sdug la bsnen na
'byung po rnams ni 'jig rten na des byas pa nyid
gang phyir 'dod la chags pa khong khrol 'jug ste
de phyir de yi dbang nyid yod pa ma yin no BCt_18.25

de'i rten nyid la sems med rnams kyis gnas bya ste
skyes bu'i 'bad rtsol tshad mar gyur pa nyid yin no
las 'bras med par 'gyur zhing lung ni byas min la
las kyi sbyor ba rnams ni de yi rten yin na BCt_18.26

gal te dbang phyug rang gi las kyis 'gyur na ni
thun mong gyur pa'i las la dbang phyug gyur ma yin
ci ste de yi khyab bdag rgyu med gyur na ni
'gro ba kun gyi dbang phyug nyid ni rab tu grub BCt_18.27

ci ste de yi dbang phyug nyid gzhan las yin zhing
de nyid kyi yang byed po'i dbang phyug gzhan yin la
de yis gzhan zhes de ltar 'dir ni rnam gzhag med
de phyir 'gro ba skyed pa yod pa ma yin nyid BCt_18.28

dbang phyug skyed par gyur na rigs pas tha dad du
rnam par 'gal ba rnam pa du ma mthong ba ste
de yi phyir yang rang bzhin la ni nyes pa de
slar yang rab tu chags par 'gyur ba nyid yin no BCt_18.29

rgyu shes rnams kyi rten ni cung zad rnam log pa'o
rgyu ni bya ba'i cho gar smra ba ma yin zhing
bya ba'i cho gar sa bon la sogs de dang de
ltos pa yin te de phyir rang bzhin rgyu ma yin BCt_18.30

'bras mi rdzogs par byed pa po ni gcig pa nyid
'ga' zhig gi yang rgyu ni cung zad yod ma yin
gcig gi bdag nyid can gyi rang bzhin rab bstan te
de phyir rab tu 'jug la rang bzhin rgyu ma yin BCt_18.31

gang gi rang bzhin gyis ni khyab pa nyid 'dod pa
de yi bya ba med pa nyid kyang rab chags shing
bya ba m agtogs 'bras bu'i cho ga mthong min te
de yi phyir yang bskyed la rang bzhin rgyu ma yin BCt_18.32

de yi khyab pa po nyid la ni rgyu nyid phyir
thams cad las ni thams cad rgyun mi 'chad par 'gyur
'bras bu'i rab tu 'jug la nges pa mthong ba ste
de phyir skyed pa la ni rang bzhin rgyu ma yin BCt_18.33

ji ltar 'di yi yon tan med nyid grub pa ste
de ltar 'bras bu la ni yon tan med nyid 'gyur
rnam 'gyur yon tan can rnams 'jig rten na mthong ste
de phyir rab tu 'jug la rang bzhin rgyu ma yin BCt_18.34

rtag pa'i rgyu las khyad par 'gyur ba ma yin phyir
rnam 'gyur la ni tha dad yon tan nyid ma yin
rnam 'gyur la ni tha dad yon zhugs pa ste
de phyir rang bzhin las ni skyed pa rigs ma yin BCt_18.35

rang bzhin gyis ni bskyed pa'i bdag nyid can nyid la
'bras bu rnams su nyams pa'i rgyu ni grub ma yin
gang phyir rnam 'gyur gyi ni nyams pa mthong ba ste
de phyir rtogs par bya ba rgyu ni gzhan nyid do BCt_18.36

nus par gyur pa'i sbyor la shin tu mthar thug pa'i
thar pa 'dod pa'i sdom brtson rnams kyi ma yin zhing
skye dgu rnams kyi rang bzhin rab tu 'jug pa'i phyir
gang las thar pa'i ched dang pha rol gnon par gyur BCt_18.37

skyed pa'i bdag nyid rang bzhin gyis ni nges nyid phyir
de yi bdag nyid rnam 'gyur la ni nges nyid yin
'jig rten dag na rnam 'gyur la ni brtan nyid med
de phyir rang bzhin gyis ni skyed par rigs ma yin BCt_18.38

sems kyi spyod pa mi gsal rang bzhin zhes bya zhing
rnam 'gyur gsal ba 'di ni de nas grags pa ste
de phyir rab tu 'jug la rang bzhin rgyu min zhing
gsal ba'i rgyu la 'dir ni 'bras bu grub pa nyid BCt_18.39

sems med rang bzhin las ni sems dang bcas pa yi
rta glang bong bu la sogs 'bras bu rigs pa ma yin zhing
sems dang rnam par bral ba'i rgyu rnams dag las ni
sems dang ldan pa cung zad zhig ni 'jug ma yin BCt_18.40

gal te 'gro ba skyed phyir dus ni nges pa ste
de phyir yongs su rtog byed rnams kyis thar pa med
gang phyir skye dgu rnams kyi mtha' ni byas min te
de phyir 'jig rten rgyun chad med par skye bar 'gyur BCt_18.41

gang zhig yon tan rnams kyi gcig dang du mas byas
rjes rnams su ni rang nyid nges pa mthong ba ste
gal te rgyu gcig nyid du gnas par gyur pa na
de yang tha dad khyad par gyur pa ma yin no BCt_18.42

gang zhig smin pa las skyes rdzas kyi cho gar sar
yon tan shes pas yon tan tha dad nyid du mthong
gang phyir rgyu ni khyad par min pa 'dod pa ste
stong pa'i rdzas rnams su yang nges par gyur pa nyid BCt_18.43

gang gi mi gsal ba las rdzas ni 'char ba ste
de yi rjes su dpag pa nges par grub ma yin
'bras bu gsal ba yi ni yang dag rab 'jug pa
mi gsal ba las gang gis mngon du mthong ma yin BCt_18.44

gsal ba gnyis pa dag las rab tu 'jug pa bzhin
mi gsal ba las gang gi 'bras bu dang por gyur
de yi 'dod pa las 'dir mi 'dod chen po'o
rang bzhin nyid kyis nyes pa gnyis ni rab tu chags BCt_18.45

ji ltar gser gyi phreng ba khyad par 'phags pa ste
de ltar rang bzhin gyi ni rnam 'gyur khyad par 'phags
'bras bu khyad par yin zhing rgyu yi ma yin te
de phyir skyed la rang bzhin rigs pa ma yin no BCt_18.46

gal te bya bar skyes bu de ni rgyu yin na
gang gis nges par gang 'dod des de 'thob par 'gyur
'dod kyang kha cig don ni 'thob pa ma yin la
mi 'dod na yang dbang med 'dir ni 'thob par 'gyur BCt_18.47

gang zhig ba glang rta bong rnga mo'i skye gnas 'gro
mnga' bdag nyid du gyur na de ni bsnyen min zhing
de ru 'gro ba'i sdig pa'i las ni byed pa dang
sdug bsngal mi 'dod du yis sdug bsngal byed par 'gyur BCt_18.48

gal te 'jig rten dag na skyes bu byed par gyur
sdug bsngal byed pa ma yin bde ba kho na byed
'dod pa byed par 'dod kyang mi 'dod byed pa ste
dbang phyug chen por 'gyur na mi 'dod su yis spyod BCt_18.49

gang tshe mi ni chos min pa las rnam 'jigs shing
'bad pas chos ni rab tu son par byed pa nyid
sna tshogs nyon mongs rnams kyis dbang med 'phrogs pa ste
de phyir 'di na mi ni pha rol rgyid du gyur BCt_18.50

grang dang dro dang char dang thog dang glog sogs kyi
bya ba rnams ni mi la bzlog nas mthong ba ste
gang phyir rang dbang ma yin mi ni gzhan ldan te
de phyir bya ba rnams su skyes bu dbang phyug min BCt_18.51

gang tshe sa bon las dang sa chu'i rten las ni
dus sbyor rab tu 'jug la lo thog phun tshogs shing
mar me dag las rab gsal shing las me yin te
rgyu med las yin zhes pa rgyu med ma yin no BCt_18.52

rgyu med pa las gal te 'gro ba'i rab 'jug na
mi yi byed pa yis ni med par 'gyur ba ste
thams cad kyis ni thams cad nges par 'thob byed cing
rtag na 'di ni thams cad du ni song bar grub BCt_18.53

bde dang sdug bsngal gal te rgyu med las yin na
gang char kun gyi bde dang sdug bsngal skal min zhing
rgyu med las kyang bde dang sdug bsngal rtogs min te
de phyir rgyu med las shes 'di ni rgyu ma yin BCt_18.54

de skad ces pa la sogs mi mnyam rgyu rnams des
'jig rten rab tu 'jug la rgyu rnams shes ma yin
rgyu med par ni 'jig rten mthong ba ma yin zhing
nyes pa 'di rnams rgyu med las ni yang dag rtogs BCt_18.55

brtan pa dang ni g.yo ba'i 'byung po rnams su yang
de dang de la brten nas de dang de 'byung ste
'jig rten dag na rgyu med ci yang yod min zhing
kun gyi rgyu ni 'jig rten pa yis shes ma yin BCt_18.56

de nas sbyin pa bzang por byin pa'i bzang byin des
rgya che'i chos kyis dam pa'i chos ni rnam shes nas
g.yo ba med pa'i blo gros nges par rab dang bas
drang srong chen po la ni tshig 'di gsal ba'o BCt_18.57

mnyan yod rta ljang rta rid kyis bsnyen grong khyer ni
bdag gi gnas kyi sa ni bsod nams grags pa can
der ni bdag gis khyed kyi gnas ni byed 'dod de
sdig med gnas mchog dam pa de ni bsnyen par mdzod BCt_18.58

gang lta na yang thub pa khyed kyi gnas su snyoms pa ni
gzhal yas khang gi logs sam rnam dben nags su ste
bdag la rjes su brtse phyir gnas kyi ched du ni
dgra bcom rab tu gzhes par mdzad par 'os pa lags BCt_18.59

de nas gtong bar lhag par mos pa 'di yis ni
rnam par grol ba'i sems ni rnam par mkhyen nas ni
chags pa med pa'i blo mnga' blo gros mkhyen pa yis
mchog tu zhi bas blo gros yang dag bka'i stsal to BCt_18.60

sems dpa' brtan kye gang zhig rdzas glog g.yo rnams su
khyod kyis sems dpa' gtong la lhag par mos pa ste
rang bzhin gyis ni sbyin la dga' zhing chos la dgyes
de nyid mthong ba khyed la de ni ngo mtshar min BCt_18.61

gang zhig khyim ni tshig las phyi rol 'thor byed pa
de yi don de 'tshig par byed pa ma yin te
de zin dus kyi me yis 'gro ba tshig pa na
gang gis gang zhig sbyin pa de yis de nyer 'thob BCt_18.62

de phyir rnam spangs sems dpa'i rnams kyis sbyin par dang
yul rnams yang dag longs spyod par ni shes pa nyid
bkren pa 'jig rten dag na zad pa'i skyon mthong bas
nye bar longs spyod ma yin 'jigs las sbyin ma yin BCt_18.63

dus su smod la don ni rnam par gtong ba dang
dpal dang nga rgyal las ni de bzhin g.yul 'gyed par
sems dpa' lhag pa nyid kyis shes te gzhan kyis min
sems dpa' yis ni sbyin pa nyid dang g.yul 'gyed do BCt_18.64

sbyin byed dga' ba nyid du 'gro la 'gro ba ste
snyan pa dang ni dam par grgas pa rab tu 'thob
sbyin pa po yod gang zhes dam pa rnams sbyin nas
yang dag bkur ba dang ni mngon du 'gro bar byed BCt_18.65

de bzhin 'jig rten dag na blo gtang nyid 'gyur zhing
mi bzad pa rnams las kyang nyes pa 'thob ma yin
bsod nams rnams ni bdag gis byas zhes tshim pa ste
'chi ba'i dus su skrag par mdon par 'gro ma yin BCt_18.66

sbyin pa'i 'bras bu 'dir ni me tog tsam zhig ste
sbyin pa po yi 'bras bu gzhan nyid rab tu 'thob
'khor ba'i 'khor lo la ni 'khor ba'i skye bo yi
gtong ba dang mnyam gnyen ni yod pa ma yin no BCt_18.67

mi yi 'jig rten na dang lhan skyes pa rnams
gtong ba las dang mnyam pa rnams las lhag par 'gyur
rta dang glang po'i skye gnas su yang gnas pa rnams
'bras bu de ni gtso bo thob par 'gyur ba'o BCt_18.68

sbyin pas longs spyod rnams kyis yongs su 'dzin pa ste
tshul khrims kyis bsrungs mtho ris su ni 'gro bar 'gyur
ye shes sngon du 'gro ba can gyi zhi ba yis kyang ni
rten dang bral ba gang na grangs su 'gro ba 'gro ma yin BCt_18.69

'chi med bdun rtsi de yis 'thob pa'i ched du yang
sdom par gyur pa rab tu sbyin pa yin pa nyid
sbyin pa dran nas rab tu dga' bar gyur pa ste
yid ni rab tu dga' las nges par ting 'dzin yin BCt_18.70

mnyam par gzhag na yang dag mtho ba 'di ru ni
skye dang 'god pa shes par rim gyis 'gyur ba ste
gzhan la sbyin pa sbyin pa'i sbyin pa po yis ni
snying la gnas pa'i nyon mongs rnams ni bsrabs par 'gyur BCt_18.71

gang zhig sbyin pa byin byed de yi don rnams su
chags par grags pa de ni dang por chod pa nyid
gang la rab tu byams pa'i sems kyis sbyin pa ste
de phyir zhe sdang dang ni nga rgyal spangs par gyur BCt_18.72

rab tu len pa po mi bde ldan rnams mthong nas
gang zhig 'ga' ste des na ser sna yod ma yin
sbyin pa pos ni sbyin pa'i 'bras bu mngon rtogs nas
med pa nyid dang mi shes mun pa 'joms pa po BCt_18.73

de phyir zhi ba 'phags min gyis bsnyen ser sna dang
sred pa ngag las sbyin pa byed pas bcom pa ste
de nas thar pa'i yan lag gyur pa sbyin pa ni
yin zhing nyes pa rab tu thob phyir thar pa'o BCt_18.74

ji ltar gzhan rnams grib ma'i don du shing 'dod cing
kha cig 'bras bu'i don du gzhan rnams me tog phyir
de ltar sbyin pa yongs su sbyin par byed pa ste
kha cig zhi ba'i don du gzhan rnams nor gyi phyir BCt_18.75

de phyir khyad par du ni khyim na gnas rnams kyis
sbyin pa ji ltar nus pa mchog ni gter yin zhing
sbyin pa snying po med pa'i nor gyi snying po ste
dam pa rnams kyi rjes su song ba lam 'di yin BCt_18.76

bza' ba rab tu sbyin par stobs ni rab ster zhing
bgo ba sbyin byed la yang lus ni ster ba'o
gang gis dam pa rnams la gnas ni sbyin byed pa
des kyang 'jig rten dag na thams cad byin pa yin BCt_18.77

theg pa sbyin byed la yang bde ba byin pa ste
mar me sbyin byed la ni spyan mig sbyin pa nyid
de nas dbrog bya ma yin 'chi med rab sbyin zhing
gang gis mthar thug gyur pa'i chos kyis ston pa nyid BCt_18.78

kha cig 'dod pa'i ched du sbyin pa gtong ba ste
gzhan ni don gyi don du gcig ni grags pa'i phyir
kha cig mtho ris don du gzhan ni brtse ba'i phyir
khyod kyi sbyin pa 'di ni chags pa med pa yin BCt_18.79

de phyir legs so khyod ni sred pa de ltar gyur
gang zhig yang dag bsgrubs mdzod 'dod pa tshim par shog
rdul bcas mun pa dang ldan gang khyed 'ongs nas ni
ye shes rnam dag blo ni rab tu 'gro bar 'gyur BCt_18.80

de nyid de bzhin gshegs pas lam gyi yang dag par
dga' ba byas pa dang yang gzhug pa byas pa ni
gtsug lag khang de snying la rnam par byas nas ni
nye rgyal dang ni lhan cig dus su song bar gyur BCt_18.81

song nas de na kau shām rgyal po'i kha ba dang ni
gtsug lag khang gi sa la so sor yang dag rgyas
dpal ldan mnyam zhing mdzes la yid 'ongs shing ldan pa
der ni de yis rgyal byed kyi ni tshal mthong ngo BCt_18.82

de nas de yi don du rgyal byed la zhus te
de yis chags pa las ni de la ma byin no
khyod kyis gal te don gyis kun nas bkram na yang
sa ni bdag gis sbyin pa ma yin zhes smras so BCt_18.83

de nas der ni bzang sbyin gyis de la smras pa
tshal de la ni rin byas shes ni mngon 'dod do
de nas des ni nor gyis sa ni yongs g.yogs nas
chos kyi tha snyad mthong zhing nyod par gyur pa'o BCt_18.84

de yi gtong ba de ni mthong nas rgyal byed gyis
sangs rgyas la ni mchog tu rab tu dang ba byas
nags tshal de yi lhag ma dag ni kun nas ni
de bzhin gshegs pa la ni phul bar gyur pa'o BCt_18.85

de nas mgon med zas sbyin gyis ni drang srong chen po yis
nye rgyal gyis ni nges par gzigs par bya ba'i don ldan par
myur ba'i blo gros dang ldan ma chags grol ba'i sems kyis ni
mdzes shing dge ba mchog gis gstug lag khang ni byed du bcug BCt_18.86

nor gyi dbang phyug nyid kyi gnas ni 'phos pa lta bu dang
byang phyogs ko sha la yi khang pa'i bde ba lta bu dang
de bzhin gshegs pa nyid kyi gzhi ni mtshungs pa lta bu dang
rang gi nor dang stobs kyi dang ni lta ba yi yang ngo BCt_18.87

| sangs rgyas kyi spyod pa zhes bya ba'i snyan dngags chen po las | mgon med zas sbyin la rjes su ston pa'i le'u ste bco brgyad pa'o ||

de nas thub pa sna tshogs tha dad blo can gyi
ston pas thams cad ye shes kyis ni zil mnan nas
bcu phyed phrag ri nas dang grong khyer nas rim gyis
rgyal po bum pas bsnyen pa'i grong khyer du gshegs so BCt_19.1

de nas slob ma stong phrag tsam ni dul ba na
gshegs so des ni yab kyi yul ni rab tu thob
de nas de la rjes su 'dzin pa mdzad bzhed pa
rang gi grong gyi gnas la mtha' ru bsnyen pa'o BCt_19.2

de nas mdun na 'don dang blon po blo gros can
dga' ba'i gtam la dam pa rgyu ba de rnams kyis
yongs su rdzogs pa'i rab brnyes 'phags pa ste
sa skyong rgyal po de la zhus shing gsol ba'o BCt_19.3

de nas de ni 'ongs pa thos nas sa skyong ni
dga' ba yongs ldan sems kyis blta bar 'dod pa yis
grong khyer ba ni kun gyis rjes su 'gro byas pa
myur bas brtan pa spangs shi ng bsu ba la gshegs so BCt_19.4

drang srong dbus su tshangs pa bzhugs pa bzhin du ni
slob mas bskor ba de ni rgyang ring nas gzigs nas
drang srong chen po'i chos la rjes su 'gro bas ni
shing rta spangs nas rkang pa rnams kyis nye bar gshegs BCt_19.5

myur bar de yi nye logs su ni yongs phyin nas
thub pa mthong ba nyid du des ni ma smras so
de la bu zhes smra bar nus pa ma yin zhing
de bzhin dge slong zhes ni nus pa ma yin no BCt_19.6

de nas de yi dge slong cha lugs de mthong zhing
bdag tu song ba'i sna tshogs dpal la brtags nas ni
dbugs ring brgyus nas mchi ma rnam par bton pa de
drag tu mun par gyur cing rnam par zlos pa nyid BCt_19.7

lam 'gro skom par gyur pa mngon par song ba yis
rgyang ring dag nas rdzing bu skam po mthong nas ltar
rang gnas rnam pa dang bral nye bar nyer bzhugs pa
mthong nas bdag gi nyam thag stobs ldan mchog tu gyur BCt_19.8

'jig rten mtha' ru gnas pa'i sems gyur thim pa na
sdig pa'i rnam 'gyur ri mor song ba ji lta bar
gzugs de nyid ni mthong ba na ni bdag la ni
dga' ba yod pa ma yin 'di la dga' ba thal BCt_19.9

gang gis mtha' dag ri yis zlums pas sa gzhi ni
dang po'i dus su nga las nu ni gnas pa bzhin
gang zhig dbang po la yang slong bar 'os min pa
bdag gi de ni pha rol rnams la slong mos 'tsho BCt_19.10

gangs 'di snying po lhun po las ni khyad 'phags shing
gsal bas nyi ma la dang mdzes pas zla ba la
'gros kyis glang po che la dbyangs kyis khyu mchog la
des ni slong mo za zhing sa ni rdzogs la min BCt_19.11

de nas bu yi 'du shes kyis ni 'phyo ba nyid
rgyal po'i bsam pa 'di ni rnam par mkhyen nas dang
'jig rten lhag ma la yang rjes su brtse ba ste
de yi don du sangs rgyas mkha' la 'phur bar gyur BCt_19.12

nyi ma'i shing rta phyag gis reg par mdzad nas ni
rlung gis bsnen pa'i lam la zhabs dag gis gshegs shing
sku la gcig tu gyur zhing du mar gyur pa dang
mang po nyid du gyur nas gcig tu gyur pa'o BCt_19.13

sa la chu bzhin du yang zhugs shing thogs med la
chu yi logs la sa la bzhin du spyod pa dang
ra ba dang ni ri la thad kar mdzad pa dang
thogs pa med cing mkha' la bzhin du rab tu zhugs BCt_19.14

lus kyi phyed kyis chu yi char pa 'bebs pa dang
phyed kyis me bzhin du ni 'bar bar gyur pa ste
ri bos 'bar ba'i sman dang rab tu 'bar ba bzhin
mkha' la gang zhig 'bar dang 'bar bas mdzes par gyur BCt_19.15

dbang phyug mngon par 'dod pa'i skye bo de yi ni
sems kyi rab tu dga' ba de ltar skyed nas ni
nyi ma gnyis pa bzhin du mkha' la bzhugs nas su
mi skyong la ni chos dag bgro bar mdzad pa'o BCt_19.16

mi skyong khyed kyis bdag la gang zhig ltos pa dang
mya ngan rjes su zhugs pa snying rje'i bdag nyid shes
bu la dga' ba de ni chod mdzod zhi bar gshegs
bdag las bu yi 'bras bu gsar pa snoms mdzod cig BCt_19.17

gang zhig sngon chad bu yis pha la ma byin zhing
sngon ni pha yis bu las rab tu ma thob pa
rgyal srid las khyad 'phags shing mtho ris las khyad 'phags
rgyal po mchog gi bdud rtsi de ni bzhes mdzod cig BCt_19.18

sa skyong las kyis bdag nyid las kyi skye gnas dang
las kyi rten dang las kyi rnam smin skal ba dang
las kyi dbang gis gnas par 'gro ba shes nas ni
phan pa'i ched du las gang gyur pa de bsnyen mdzod BCt_19.19

'jig rten de nyid rtogs nas dang ni btsal nas su
dam pa'i las ni mi yi bshes min gzhan ma yin
thams cad bor nas las dang lhan cig khyod kyi ni
rten dang bral zhing gcig pur 'gro bar bya ba'o BCt_19.20

lha'am dmyal ba dud 'gro mi yi 'jig rten du
las kyis rten las son pa'i 'jig rten 'gro ba ste
sred pa'i rgyu ni rnam pa gsum dang skye gnas gsum
sna tshogs las ni 'jig rten pa yis rab tu byed BCt_19.21

de phyir sde tshan gnyis ni yang dag 'jug par yang
lus dang ngag gi las 'di rnam par dag pa dang
yid kyis rab tu zhi la 'bad par bya ba ste
de ni bdag gi don yin gzhan don ma yin no BCt_19.22

'gro ba chu yi dba' rlabs g.yo bar shes nas ni
brtags nas khyod kyis srid pa rnams su dga' mi bya
las ni yongs su zad phyir dam pa'i las gang de
mchog tu bde ba'i don du gang gyur bsnen par bya BCt_19.23

rgyu skar 'khor lo mkha' la bzhin du rtag par ni
'jig rten yongs su 'khor bar shes par byas nas ni
rtse mo 'das nas lha nas lha yang lhung ba ste
kye ma mir gyur smos ci blo gtad byed pa su BCt_19.24

bde ba rnams las mchog tu thar pa'i bde ba dang
dga' ba rnams las bdag tu dga' ba gtsor shes nas
lag 'gro rnams kyis brang la bzhin du bdag ldan ni
su zhig 'jigs pa du ma'i dpal gyis bde la dga' BCt_19.25

de phyir brten pa khyim la mes bzhin 'jig rten ni
'jigs pa chen po dang ni yongs ldan mthong nas ni
gang zhig skye 'chi ngal ba mya ngan dang bral ba
zhi zhing brtan pa'i go 'phang de ni slongs mdzod cig BCt_19.26

don gyis ma yin g.yul gyis ma yin mtshon gyis min
gang la rta dang glang pos don ni yod ma yin
skyon ni dgra bo rnams kyis sde de choms mdzod dang
de las rgyal na rnam par rgyal ba gzhal du med BCt_19.27

sdug bsngal dang ni sdug bsngal gyi rgyu zhi ba dang
zho ba yi yang mngon pa'i thabs ni shes par mdzod
bzhi po 'di yi kur nas khong du chud pa las
'jigs pa chen po dang ni ngan 'gro rnams 'gog go BCt_19.28

de nas bde bar gshegs pas rdzu 'phrul gyi sngon du
zhing du byas pa'i sems la dga' ba skyes pa ste
thos nas mi skyong de yis chos ni rab thob cing
dga' bzhin thal mo sbyar nas 'di skad ces gsol to BCt_19.29

blo ldan dang bcas 'bras bu dang bcas khyed dgyes shing
sdug bsngal chen po las ni rnam grol khyed dgyes so
mya gan ched du don med sa sbyin bdag dga' la
bu yi 'bras bu dang ldan bdag ni dga' bar gyur BCt_19.30

phun tshogs spangs nas gshegs pa khyed ni gnas su gyur
ngal ba chen pos dub las khyed ni gnas su gyur
dga' ba'i gnyen 'dun dga' ba khyod kyis bor ba rnams
bdag cag rnams ni snying rje bar du gnas su gyur BCt_19.31

lha yi drang srong rnams sam rgyal po'i drang srong rnams
de rnams sngon dus na yang gang la ma gshegs pa
nyam thag 'jig rten dag gi dge ba'i ched du lam
nges par legs pa 'di dang khyed kyis lhag par thob BCt_19.32

khyod ni 'khor las sgyur bar gal te gyur na ni
bdag gi dga' ba de ltar 'gyur pa ma yin zhing
rnam pa de ltar rdzu 'phrul 'di dang khyod kyi chos
mthong nas ji ltar bdag gi bstan pa dga' bar 'gyur BCt_19.33

'dir ni yang srid nyid du sbyor ba'i chos la ni
'khor los sgyur bas skye dgu rnams ni skyong ba ste
'khor ba'i sdug bsngal chen po rnams ni 'joms pa la
'jig rten ched du chos kyang thub pa khyod kyis gsungs BCt_19.34

gang gi rdzu 'phrul 'di dang rnam rgyas blo gros dang
'khor ba'i 'jigs pa mtha' dag nges par log pa ni
dpal dang bral yang 'jig rten na khyod dbang phyug ste
dpal ni 'phel yang dbang med sred bcas ma yin no BCt_19.35

brtse ba'i chos kyis bstan pa'i 'os gyur pa
shākya'i rgyal pos mang po de dag smras nas ni
rgyal po nyid dang yab nyid du ni gnas na yang
sras la de nyid khong du chud phyir phyag byas so BCt_19.36

thub pa'i mthu ni lhag par thob pa mthong nas dang
de nyid rab tu 'bigs pa'i bstan bcos mthong nas dang
bla ma rgyal pos sbyar ba'i mchod pa mthong nas ni
du ma rnams kyis rab tu 'byung phyir ro 'dod byas BCt_19.37

de nas gzhon nu mang po 'bras bu la gnas rnams
chos kyi cho ga de nyid rab tu thob gyur te
sngags dang 'dod pa chen po rnams la ltos med nas
byams pa'i gnyen 'dun du ngu ba rnams ni spangs nas so BCt_19.38

kun dga' mdzes dga' kra mi la dang ma 'gags pa
dga' bo nye dga' dag dang de nas 'khyil pa 'dzin
slob ma'i lkog tu ston pa yis ni lha sbyin te
thub pas rjes su bslabs pa de rnams byung bar gyur BCt_19.39

de nas mdun na 'don gyi bu ni bdag nyid che
'char kas lam de nyid la rab tu song ba ste
de yis nges pa rab tu mthong nas de bzhin du
nye ba 'khor dang rgyun shes bu yi blo byas so BCt_19.40

rgyal po yis kyang sras kyi mthu ni mthong nas dang
mchog gi bdun rtsi rgyun ni rab tu thob byas nas
chags pa med par rgyal srid spun zla la byin zhing
rgyal po'i drang srong spyod pas khyim rnams la bsnyen to BCt_19.41

de skad ces pa la sogs legs pa'i gnyen rnams dang
'khor dang gnyen rnams rjes su brtul nas sangs rgyas ni
mchi ma dang bcas grong khyer pa yis mngon dga' ba
rang gnas grong khyer la ni dus su rab zhugs pa BCt_19.42

don kun grub pa zhes pa rgyal po'i sras po ni
don mdzad grub pa grong khyer du ni zhugs pa
zhes ni don thos khang pa rnams su mi mo rnams
sgo rnams dang ni skar khung rnams la mnyam par brten BCt_19.43

mtshams kyi sprin gyis phyed bkag 'od zer ldan pa bzhin
ngur smrig bsnams shing mdzes pa de ni rab mthong nas
bud med de rnams mig nas mchi ma phyung ba ste
padma dang mtshungs thal mo rnams kyis phyag 'tshal lo BCt_19.44

chos kyis dang ni gzugs kyis gsal bar gyur pa ni
'og tu zhal gzigs gshegs pa de ni mthong gyur nas
brtse ba dang ni gus pa rnam par ston pa ste
mchi mas rnyogs pa'i mig can rab myos ma rnams zlos BCt_19.45

legs skyes dbu ni bzhar bar rnam par mdzad nas dang
na bza' rnying pa yongs su gsol nas dang
sku la gzer gyi kha dog rab tu g.yogs nas dang
des ni spyan mig rab tu bkod nas gshegs | BCt_19.46

gang zhig gdung ba skyob pa'i gdugs dkar bsnyen phyir dang
sras po rnam par ngul ba blta ba'i phyir 'ongs shing
kun nas gnas phyir 'os shing rgyal ba'i phyir 'os pa
des ni lhung bzed yang dag yongs su bzung nas gshegs BCt_19.47

'gram par ta ma la yi lo ma rnam bkod pa'i
mdzes ma'i gdong dang gdung ba skyob pa'i gdugs dkar ni
gang gis bsnyen par 'os shing mgyogs 'gro 'os pa ste
des ni lhung bzed yongs su bzung nas rkang pas gshegs BCt_19.48

sa skyong bdag skyes rnams kyi dgra rnams zad par dang
dga' ba rnams kyi chags dang 'gro ba'i rjes chags par
blta bar 'os shing sna tshogs dbu rgyan bsnams pa gang
des ni sa yi gnya' song gang tsam gzigs shing gshegs BCt_19.49

'di yi blta ba ci zhig mtshan nyid de ni ci
don gnyer ci zhig rol pas dgra bor gyur pa ci
gang 'di brtul zhugs dang ni lhan cig rol ba ste
bu yis rnams dang mo mtsun mdzangs ma rnams dang ni BCt_19.50

rgyal po'i mna' ma nges par mya ngan 'dzin ma'o
grags 'dzin ma de shin tu dka' thub byed pa ste
gang gis jo bo'i rab tu spyod pa 'di thos shing
thos nas kyang ni gnas shing nyams par 'gro ba med BCt_19.51

'di yi gzugs ni nges par rjes su mthun pa dang
kha dog ngan pa'i gzugs 'di snang ba mthong nas ni
sras 'dod mi dbang rgyal po ji lta bur gyur zhing
'tshe ba'i dgra bo la yang ji lta bur byed dam BCt_19.52

mchi mas gang ba'i sras po sgra gcan 'dzin mthong nas
gal te de lta nyid du 'di ni chags ma yin
byams pa'i gnyen rnams las kyang gzhan du kha bltas pa
'di 'dra nges pa'i brtul zhugs la ni dge legs shog BCt_19.53

gzi mdongs dang ni lus kyi dbyibs dang 'gros sam ste
bda ba'i rab tu 'jug la nges par tshad ma yin
yon tan de rnams dag gis 'di ni mdzes pa ste
zhi bas ldan zhing yul rnams kyis ni rnam par bral BCt_19.54

sna tshogs ston ni rang mtshungs bsam pa yang dag yongs bzung nas
de skad ces sogs rab myos ma rnams mang po rnam par labs
sangs rgyas ma chags thugs kyang rang gi grong khyer la gshegs nas
bsod snyoms brnyes shing nya gro dha yi mtshan ma'i nags su gshegs BCt_19.55

nyung ngu nyung ngu'i bsod snyoms sbyin pa rnams kyis nor rdzas phra zhing dge ba ma byas skye bo sgrol bar mdzad bzhed pa
spyod pa 'di yis yang dag tshim pa ma yin dge sbyong skye bo bsam pa mthu la ba la brten par mdzad bzhed la
'jig rten dag na skyid de ba zhes rgol ba nub par mdzad bzhed de bzhin yongs su bris nyid ston par mdzad bzhed pa
brtag par snyam la bsod snyoms phyir ni yab kyi grong khyer la ni sred med thugs mnga' de bzhin gshegs pa zhugs par gyur BCt_19.56

| sangs rgyas kyi spyod pa zhes bya ba'i snyan dngags chen po las | yab dang sras mjal ba'i le'u ste bcu dgu ba'o ||

| skye bo chen po'i rjes su brtse ba mdzad nas ni
bde bar 'pham byed kyis ni phyag gis mngon bsrungs pa'i
grong khyer la ni chen po'i tshogs kyis rab tu dpags
[.. .. .. .. .. .. .. .. .. .. .. ] BCt_20.1

me tog rab rgyas mya ngan med pas gsal byas shing
yan lag dmar por gyur cing khu byug skad sgrogs pa
ti se'i gangs ltar mtho ba'i lding khang phreng ba can
dpal ldan rgyal byed tshal ni de nas rab tu thob BCt_20.2

des ni gtsang ma'i chus gang phreng ba dkar po can
gser gyi bum pa dang bcas bum pa blangs nas ni
de nas dus su rgyal byed tshal ni bzang sbyin gyis
de bzhin gshegs pa la ni rab tu phul bar gyur BCt_20.3

de nas shā kya thub pa lta 'dod rgyal po ni
de ltar 'pham byed rgyal byed tshal du song ba ste
song nas de nas bkur sti byas te thub pa la
rab tu btud cing gdan byas tshig 'di gsol ba'o BCt_20.4

thub pa grong khyer 'dir ni khyed kyi gnas bzhed pa
nges par rang ni ko sa la rnams kyi dge ba'o
de nyid gzigs pa 'di 'dra brten pa med pa ni
nye bar 'tshe byas yul ni skal ba med pa'am BCt_20.5

khyed mthong ba 'am yang na mngon par phyag 'tshal ba
yang dag thob po bdag cag rnams kyi rjes bzung phyir
dam pa rnams kyi 'dus pa thob nas 'jig rten na
tshim pa med kyang ji ltar tshim pa nyid yin no BCt_20.6

gang gis rten can rlung ni rab tu g.yos pa ste
de yi bdag nyid las ni nye ba las 'gro ste
mkha' 'gro'i bya rnams lhun po'i 'dus pa nyer thob nas
tab bzhin rnam par spangs nas gser du 'gyur ba'o BCt_20.7

de phyir 'di dang che ge mor ni mgon gyur zhing
skye bo legs pa'i rten las gzhan min bdag gi nags
ga dha'i sras po thub pa chen po rab thob nas
phur bu gsum pa'i khyim ltar lha na mdzes par gyur BCt_20.8

'jig rten dag na rnyed pa rab rnyed sna tshogs pa
tshad dang lhan pa dag ni mdzad pa can yin la
khyod kyi nye ba las ni don gang yin pa rnams
de dag rnams kyi grangs med nyams pa yod ma yin BCt_20.9

legs pa khyod kyi nges pa'i lta ba'i lta ba las
'di las gzhan du rnyed pa shes pa ma yin zhing
khyab bdag bdag ni gnod pa rnyed bla sdug bsngal ba
chags pa dang ldan rgyal po'i chos la spyod par 'gyur BCt_20.10

de ltar dbang po dang mtshugs rgyal po de yis ni
rnam pa de ltar mngon du gyur te gsan nas ni
don dang 'dod pa dag ni chags pa mkhyen nas su
de yi bsam pa yang dag bskul ba thub nas gsungs BCt_20.11

mi dbang khyod kyi tshig 'di ngo mtshar che ma yin
khyod kyi spyod pa 'di ni legs pa rnams la min
'og nas 'phos pa 'gro bar 'dod pa rnams kyis ni
phan pa 'dod pa'i dam pa'i skyes bu rnams la sdang BCt_20.12/13

gang phyir sa skyong khyed kyi dgongs pa de nyid ni
des na khyod la 'dir ni cung zad smra 'dod de
de ni shes par gyis shig bdag gi lta ba ni
'bras bcas ji ltar gyur pa khyed kyi de ltar gyis BCt_20.14

mi skyong rgyal po'i dus kyis bcings nas bkug pa na
mdza' bshes ma yin gnyen min phun tshogs rjes 'gro min
thams cad kyis ni dman zhing dbang med 'gro ba ni
grib ma bzhin du las gcig rjes su 'gro ba nyid BCt_20.15

de phyir mtho ris dang ni grags pa dam pa ni
mngon par 'dod bzhin chos kyi rgyal srid rjes su skyongs
rmongs pa las ni chos 'khrul ba'i rgyal po yi
rgyal srid de nyid mtho ris na yang ma yin no BCt_20.16

'dir ni rgyal srid yang dag yongs su bskyangs nas ni
chos las ring min rta rid mtho ris rab 'thob nas
'dir ni rmongs las myi yi bdag po ni ku mbha
chos las 'phos shing ka shi rnams su la zhugs BCt_20.17

'phags pa yi dang sdig pa yi ni las kyi ni
khyod la dper bstan shi ba bdag gis de smras te
rang gi skye dgu rnams ni rtag tu legs bsrungs shing
dpyad nas de phyir brtan pa dge la 'bad pa gyis BCt_20.18

ji ltar srog chags rnams ni gtse bar ma byed cig
rtag par dbang po rnams ni rol bar ma byed cig
'phags min gyis bsnyen khro ba 'dzin par ma byed cig
phyogs min bya bar sems ni g.yo bar ma byed cig BCt_20.19

nga rgyal nyid kyis skye bo dam pa ma smad cig
bshes gnyen 'du shes dka' thub rnams ni ma 'joms shig
nyon rmongs dbang gis dam pa'i brtul zhugs ma byed cig
dam pa min pa'i lta ba cung zad ma bsnyen cig BCt_20.20

mtshar la ma 'gro mi dge'i lam la ma gnas shig
rgyags par ma 'gro dga' min mi bzod ma nyam cig
snyan grags mi bzang brdzun la blo gros ma 'dzin cig
bstan bcos mthong las lhag par gtor ma ma 'phrog cig BCt_20.21

blo ni mnyam par shog cing chos ni gyis mdzod cig
dam pa rnams dang sbrel mdzod ri mo khod mdzod cig
ji ltar phul byung 'di ni thob nas slar yang ni
rgya cher mngon par 'gro ba de ltar gyis mdzod cig BCt_20.22

brtson 'grus brtsams nas dang ni bstan pa yongs bzung nas
rigs pa rnams ni bskyed nas skyon rnams zil mnan nas
'chi ba yang dag dran nas 'phags pa'i bya ba gyis
che ba'i bdag nyid thob nas zhi lam thob par gyis BCt_20.23

gang gi 'bras bu 'di ni zhi ba skyong ba ni
las de nyid ni slar yang byed par 'os pa ste
yid gzhungs ldan pa 'di dang byed pa byas pa nyid
'bras bu gang zhig mthong bas sa bon bskrun par byed BCt_20.24

'di na mchog gyur gang zhig sdig pa byed pa ste
snang ba de ni mun par gnas pa bdag gi lugs
chos ni gtso bo skyes bu gtso bo ma yin pa
mun pa snang ba la ni gnas pa bdag gi lugs BCt_20.25

khyad 'phags gang zhig chos kyi cho gar 'jug pa ste
dkar po dkar por mchog tu 'gro ba bdag gi lugs
dman pa gang zhig sdig pa'i las ni byed pa ste
de yang mun pa mun pa'i mtha' ru 'gro ba lugs BCt_20.26

de phyir phung po bzhi po de rnams shes byas nas
rgyal po 'bad pa gyis shig de ltar ji ltar 'dir
bde nas bad par gal te 'gro bar 'dod na ni
phyogs ni gsum par bsnyen zhing snga ma yin no BCt_20.27

gzhan gyis gzhan la dge ba byed pa ma yin zhing
ci ste byed na de la rjes su 'gro ma yin
byis pa'i nyams pa yod min rang la 'thob pa ste
ma byas pa yi 'ong ba 'grub pa yod ma yin BCt_20.28

ma byas pa yang brgya la byed pa ma yin zhing
ma byas pa ni gzhan du dge legs 'gyur ma yin
der ni 'gro ba la yang nor ni yod min te
de phyir dge ba'i las kyi cho gar 'bad pa bgyis BCt_20.29

gang zhig sdig pa lhag par spyod pa legs min zhing
gson pa'i 'jig rten na de'i bdag la dga' ma yin
bdag gi ched du bdag gis sdig pa byas nas ni
gzhan du 'bras bu bdag nyid kho nas longs spyod do BCt_20.30

rgyal po chen po ri bo chen po bzhi rnams ni
'ongs pa rnams su 'gro ba kun nas srub pa ste
chos kyi bya ba rnams pa sna tshogs bsten las ni
ji ltar 'thad pas gzhan na bya ba ci zhig yod BCt_20.31

rga dang rgud pa nad dang de nas 'chi ba ste
bzhi po 'di rnams de bzhin du ni ongs pa ste
ri bro rnams kyis kun nas bskor ba bzhin du ni
'jig rten mtha' dag dbang med 'khol bar byed pa'o BCt_20.32

de nas 'ongs pa rnams su dbang med sdug pa bsngal te
rten ni yod min mngon du 'thab min srung ba med
der ni byed pa'i ched du nor med chad pa med
chos las ma gtogs sman gzhan yod min na BCt_20.33

de ltar mi rtag gyur na gson pa'i 'jig rten na
glog ni g.yo ba'i yul la rab tu zhugs pa na
'chi ba'i lag pa'i rtse la yongs su gnas pa ste
chos ma yin pas 'bras bu 'ongs spyod par 'os min BCt_20.34

dbang chen dang mtshungs mi dbang de dang de rnams ni
g.yul du lha yi mngon par 'thab la phyir nas kyang
rab tu rgyas pa rnams dang nges par zum pa rnams
dus kyi dus su bde dang sdug bsngal skal ba'o BCt_20.35

'byung po 'dzin pa'i sa yang zad par 'gro ba ste
'jig pa'i mes ni lhun po de bzhin sreg par byed
rgya mtsho chen po yongs su bskams par 'gro ba ste
dbu ba dang mtshungs mi yi 'jig rten kye ma ci BCt_20.36

shugs byas nas kyang rlung ni zhi bar 'gro ba ste
'jig rten gdungs nas kyang ni nyi ma nub par 'gro
bsregs nas kyang ni me nyid 'da' bar nyer 'gro ste
gang de de ltar gnas par 'gyur ba yin snyam mam BCt_20.37

lus po 'di ni yun rings dus su bsrungs kyang ngam
sna tshogs longs spyod rnams kyis nye bar bskyangs kyang ni
de yis 'dir ni nyin zhag 'ga' zhig bzhugs nas su
[.. .. .. .. .. .. .. .. .. .. .. ] BCt_20.38

nga rgyal dang ni rgyags pa khur nas dus su ni
rab tu 'thor zhing shin tu gyur pa gnyid log gyur
rnam pa de ltar 'jig rten 'gro ba shes nas su
de la ma nyal dge ba la ni gnyid ma log BCt_20.39

'khor ba'i phyogs ni g.yo bar 'dzegs nas su
nges par lhung nas gzhi bag med 'gyur ba'o
[.. .. .. .. .. .. .. .. .. ]
[.. .. .. .. .. .. .. .. .. ] BCt_20.40

gang zhig bda ba 'brel min de ni bsnyen bya min
gang gis 'bras bu legs min gang de bya ba min
gang zhig dge la sbyor min de ni bshes ma yin
sdug bsngal rnam par 'joms min gang de ye shes min BCt_20.41

gal te ye shes min na yang srid ma yin zhing
srid par gyur na lus med nyid la yin pa ste
lus su gyur na yul las thar pa ma yin zhing
nyi tshe ma yin 'dod pa'i srid pa don med do BCt_20.42

gang phyir lha na gnas rnams dus kyi dbang gis ni
gzugs med rnams kyang mdzad pa can phyir mi rtag ste
de bzhin 'jug pa min la blo gros zhugs bya zhing
gal te 'jug pa med na sdug bsngal yod ma yin BCt_20.43

gang phyir lus ni 'gro dang gnas pa la sogs pa'i
sna tshogs rten gyi sdug bsngal dag gi rtsa ba ste
de phyir lus med du ni ye shes nus pa gang
de yod lus kyi bu lon yod pa ma yin no BCt_20.44

gang las 'gro bas 'dod pa'i ched du bskyed pa yis
sdug bsngal chen po dum rnams la nyer 'gro ste
'di las 'dod pa'i srid las rnam par dben nus shing
sdug bsngal rnams las chags med nyam thag yod ma yin BCt_20.45

de phyir gzugs dang bral ba'i lha rnams na yang ngam
'dod pa rnams dang ldan pa'i gzugs ldan rnams na yang
skor ba nyid phyir gzugs pa zhi ba ma yin na
'dod pa spyod pa drug po rnams su sngon nyid do BCt_20.46

rnam pa de ltar mi rtag sdug bsngal de med cing
rtag par 'bar ba'i 'jig rten gsum po nyid mthong nas
bya tshang shing la sgong skyes rnams kyis gdung ba ltar
gang du 'jug la smon lam rigs pa ma yin no BCt_20.47

mchog de rig par bya zhing gzan ni rig bya min
mchog de blo gros yin zhing gzhan ni blo gros min
mchog de bya ba yin zhing gzhan ni grub pa min
[.. .. .. .. .. .. .. .. .. .. .. ] BCt_20.48

chos 'di khyim dang ldan pa'i skye bo rnams kyis te
yod pa min zhes de ltar nges par rig bya min
nags sam khyim na gnas pa dag gi zhi ba ni
gang gis sgrub pa yod pa de yis yod pa'o BCt_20.49

tshad pas mngon par gdungs pa chu la rnam zhugs te
spyi las thams cad tshim pa nye bar 'gro ba nyid
sgron ma dang ldan mun pa ru ni mthong ba ste
rnal 'byor tshad ma'o na tshod ma yin rigs ma yin BCt_20.50

kha cig nags na gnas kyang na tshod la mi sbyor
brtul zhugs zad cing ngan 'gro la ni bsnyen pa nyid
kha cig khyim na gnas kyang rnam dag las can ni
bag dang ldan pa nges legs la ni bsnyen pa'o BCt_20.51

mun pa'i rgya mtsho la ni lta ngan dba' rlabs can
sred pa'i chu la srog chags rnam par 'phyo rnams su
shes rab gru bo dran dang brtson 'grus skya ba ni
gang gis yod pa de ni de la sgrol ba yod BCt_20.52

de ltar yul la mchog tu song ba'i rgyal po de yis ni
thams cad mkhyen las chos kyi de nyid 'di ni nyer thob nas
rgyal srid ngan pa mi rtag g.yo zhes nyer skyes blo can ni
myos pa dang bral gnyis 'thung bzhin du mnyan yod nyid du zhugs BCt_20.53

sa dbang btud pa de ni shes nas mu stegs can gzhan rnams
der ni stobs bcu ba la rdzu 'phrul gyis ni 'gran btsugs gyur
sa skyong las ni rnam par gsol nas de nas bdag 'pham pa'i
drang srong gis ni rdzu 'phrul ched du sdug pas gnas pa byas BCt_20.54

de nas gsal zhing 'od zer 'phro ba dang bcas dkyil 'khor can
skar ma rnams ni 'bar bar gyur pa'i nyi ma shar ba bzhin
yang dag dga' zhing rnam pa sna tshogs blo can ston pa rnams
der ni thub pas rdzu 'phrul rnam pa mang pos pham par mdzad BCt_20.55

de nas mnyam yod kyis ni de las skyes pa'i grags pa dang
bkur sti nges pa mchog gi dpal gyis yongs su spangs par gyur
de nyid kyis ni srid pa gsum las gyen du 'dzegs pa ste
de'i phyir chos dag gsung bar bzhed cing yul la phan phyir ro BCt_20.56

de nas thub pa mtho ris gnas pa'i yul ni ye shes kyis
rnam par btul nas mtho ris gshegs pa lo ni rnam phul des
mkha' la lha yi rgyal po'i bsod snyoms cho ga bzhin bzhes nas
lha yi 'jig rten dag nas sām ka par ni yang dag babs BCt_20.57

de la gzhal med gnam sa'i logs la babs pa yi
zhi ba thob cing ltos pa dang bcas lha rnams rjes su 'ongs
sar gnas nam mkha'i logs la gyen du gdong phyogs rgyal po ni
de dang de rnams mgo bo rnams kyis btud cing rab tu bzung BCt_20.58

| sangs rgyas kyi spyod pa zhes bya ba'i snyan dngags chen po las | rgyal byed kyi tshal rab tu bzhes pa'i le'u ste nyi shu pa'o ||

thar 'dod lha na gnas rnams dang
skyed ma mtho ris su btul nas
thub pas gdul bya rnams 'dul zhing
de nas de ni 'jig rten rgyus BCt_21.1

ri lnga'i dbus kyi grong khyer du
'od ldan 'tsho byed dbang po dang
gro bzhin skyes dang yan lag sbyin
rnam par 'dren pas de nas btul BCt_21.2

rgyal po'i bu ni 'jigs med dang
dpal sbas dang ni nye bar 'khor
nya gro dha sogs mthar ldan rnams
snga ma'i lta ba las bzlog go BCt_21.3

chos kyi thos pa nyid las ni
mi skyong dpal ni yangs pa can
spos 'dzin gyi ni dbang phyug 'dir
pa-dma zhes bya rnam par btul BCt_21.4

de nas gnod sbyin gangs ldan dang
rtse mo brgya pa de nas ni
rnam rgyas pha rol gnon pa yis
rnam rgyas ri bor btul ba'o BCt_21.5

yon tan gzigs pas mi skyong ni
lta byed btsun mo'i 'khor bcas la
'tsho byed a mra'i nags tshal du
mtshan mo dad pas sbyar bar mdzad BCt_21.6

de nas pha rol 'gro ba can
bram ze zhi bar 'gro rnams des
rdo ba'i ri bor phra mo yi
tshigs bcad don rnams klog tu bcug BCt_21.7

de nas dam pa dran mdzad pas
dngos su nor sbyin mthong ba mo
dga' ba'i skyed ma legs ldan ma
'od ma'i tsher ma can du btul BCt_21.8

de nas brtan ldan grong khyer du
brtsegs sbyin gnyis skyes dam pa ni
mchod sbyin rnam pa sna tshogs kyis
mchod 'dod thar pa'i chos la btsud BCt_21.9

de nas lus 'phags ri bo ru
bcubcud phyed rtse mo nyid dang ni
lha min skyes ma dang lha rnams
nges par 'dzin du btsud par gyur BCt_21.10

de nas a ngga'i grong khyer du
gnod sbyin gang ba bzad po dang
mchog dang dbyug pa dkar dmar dang
gtum po lto 'phye che rnams btul BCt_21.11

a pa ṇa yi grong khyer du
bram ze ke bya she la dag
[.. .. .. .. .. .. .. ]
dka' thub thob pa thar par sbyar BCt_21.12

'tshe byed sor mo'i phreng ba can
bran bzangs dang mtshungs gnyis skyes ni
bcom ldan rdzu 'phrul phun tshogs kyis
phra mo rnams su btul bar mdzad BCt_21.13

gang ba bzang po dang mtshungs rdzas
lug ces bya ba bzang pos 'tsho
nor sbyin bzang dang bzang po'i bu
bzang por yang dag rtogs par mdzad BCt_21.14

de nas tshangs pa'i tshe ldan ming
rnam rgyas tshangs pa'i tshe ldan pa
gang gi smra ba smra mchog gis
lus 'phags po yi grong du pham BCt_21.15

yangs pa can gyi rdzing bu ru
srin bu sha za dang seng ge
la sogs li tstsha bī rnams dang
mchog dang bden byed nyid btul to BCt_21.16

de nas las bzang pos gnod sbyin
bzang po bzang po'i sems ldan pa
rgyan byed dang mtshungs grong khyer du
chos kyi lam la btsud pa'o BCt_21.17

de nas blo dang ldan pa yis
shin tu mi bzang 'brog tu ni
gnod sbyin 'brog gnas zhes bya dang
gzhon nu legs 'ongs la stog to BCt_21.18

de nas gnod sbyin sdig med la
gnod sbyin bdag pos phyag byas pas
bde dga'i grong du thar pa ni
thar pa gzigs pas gdams pa mdzad BCt_21.19

thub pa grags pa yangs rnams dang
gnod sbyin drag po'i lam can dang
kha spu ldan pa gnyis la ni
ga yar drang srong gis bstan to BCt_21.20

de nas drang srong dkar min gyi
tsha bo kā tyā ya na ni
bā rā ṇa si'i grong du sngon
gnyis skyes stobs bcu ldan pas btul BCt_21.21

mtsho 'obs bde bar pha rol 'gro'i
grong la rdzu 'phrul gyis gshegs nas
dus su tshangs pa rna bstod la
de nas des ni rjes su bstan BCt_21.22

rjes su bstan de rab dad pas
drang srong mchog gi gtsug lag khang
rtag par dri ldan kha la reg
tsa-nda na rang bzhin byed du bcug BCt_21.23

de nas gang du thub pa'i zhabs
rdo las 'khor lo'i mtshan mthong bas
ser skya dka' thub ldan pa ni
'od zer ldan pa des btul lo BCt_21.24

de nas gnod sbyin glang po la
glang po ldan par bstan pa ste
de bzhin drag po bong bu ni
bcom brlag tu ni btul ba'o BCt_21.25

yul 'khor skyong dang rdzas mnyam pa
yul 'khor skyong zhes dran pa ni
grong rdal rags pa'i mdzod ldan du
ston pas de nas rnam par btul BCt_21.26

tshangs pa dang 'dra skye bo mchog
dgra can du ni btul ba ste
mkhas pa rgya chen skyes bu can
nyon mongs dul bar de bzhin no BCt_21.27

'jigs bcas kyi dang mtshams bzangs kyi
bu'i bu mos 'jug bu dag dang
mu stegs gzhan rnams kyi mun pa
mnyan yod nyid du thub pas bcom BCt_21.28

'dir ni bram ze mchod sbyin can
dge sogs rnams dang rigs gtsang dang
ko sa la yi dbang phyug ni
sangs rgyas nyid kyis dad pas sbyar BCt_21.29

de nas bram ze mkhas pa ni
bram ze su ka sā ri dang
she ta bi ka'i 'grog zhi bar
bstan pa mchog gis bstan pa'o BCt_21.30

de nas 'thob pa'i grong khyer du
grong khyer gtso dang dus byed dang
'jigs pa'i las can chu srin klu
rab tu ma zhi zhi bar mdzad BCt_21.31

de nas bhar ga rnams su des
gnod sbyin 'jigs byed btul mdzad cing
rigs med kyi ni bla ma gnyis
rgan po de bzhin rjes su bzung BCt_21.32

nor ldan gyi mchog dbyangs ldan dang
bud med sgur mchog sogs rnams dang
skyes chen de rnams de rnams ni
kau shām bīr ni rjes su bzung BCt_21.33

de nas spos 'dzin yul nyid dang
klu chen sog ma med pa ni
dul ba'i bdag nyid dul ba la
nang gi pha rol son par gshegs BCt_21.34

'bar zhing 'jigs pa'i las can ni
mthar byed bzhin du sreg 'dod pa
rnam par btul nas mkhas pa des
dus su de nas gdams ngag bstan BCt_21.35

de la sogs pa'i 'byung po rnams
sa pa rnams dang mkha' 'gro rnams
btul nas tshigs su rgya mtsho bzhin
sangs rgyas grags pa 'phel bar gyur BCt_21.36

che ba'i bdag nyid de mthong nas
lha sbyin rlom sems byas pa ste
bsam gtan rnams las 'khrul thob cing
'dra ba min pa mang po byas BCt_21.37

nye bar bcom pa'i sems ldan des
thub pa dge 'dun dben byas shing
'phye las 'dod pa ma byas te
de la gnod pa'i phyir btsams so BCt_21.38

de nas bya rgod phung po'i rir
rdo ba'i 'khrul 'khor byas pa ste
thub pa'i sting du gang 'phangs pa
lhung ba ma yin gnyis su gyur BCt_21.39

'jig rten dus su chu 'dzin sngon po sgra sgrogs pa
zla ba 'gog pa la ni mkha' la rlung bzhin du
de bzhin gshegs pa la ni mngon du gdong phyogs par
glang po'i dbang po rgyal po'i lam la gtad pa'o BCt_21.40

lus kyis snun pas yan lag mchog ni nyer blangs shing
| mche bas phug pas rgyu ma'i dra ba rab bkram pa'i
lus po rnams kyis rgyal po'i khab kyi lam rnams ni
rgyu bar dka' bar byed la mngon par rab tu zhugs BCt_21.41

sha ni 'dod pas mi yi brla la rmugs pa ste
mche ba'i rtse mos reg cing g.yo ba'i rgyu ma'i phreng
khrags gis gsher ba'i mgo bo sna ljags drag po yis
'phen pa'i don du rdo rnams bzhin du gyen du 'phen BCt_21.42

gsum du rab dga'i chang gis 'thor ma'i dri ldan zhing
rul pa'i khrag dang zhag gi dri yis bsgos rnams kyis
de tshe bskor zhing mtha' med khro ba dang ldan pa
grong khyer skye bo de la skye bas 'jigs par byed BCt_21.43

gnyis 'thung myos pa dus kyi dbyug pa 'jigs 'dra ba
khengs las gdong ni bcos shing sgra skad 'thon pa ste
khros pas rnam par log pa'i mig can de mthong nas
hā hā byed pa rgyal po'i khab nas byung bar gyur BCt_21.44

kha cig yid mi bde bas phyogs su bros pa ste
gzhan ni mtho ba min pa'i yul rnams la thim zhing
de bzhin 'jigs pa las gzhan 'jigs pa ma bzung nas
gzhan rnams gzhan rnams dag gi khyim rnams la zhugs so BCt_21.45

kha cig rnam par 'dug pa'i seng ge'i sgra rnams ni
rang gi srog la the tshom yang dag ma bsams shing
sangs rgyas la ni mngon par 'tshe ba ma byed ces
rab tu bzung nas gnyis 'thung de la rgyab nas 'bod BCt_21.46

de bzhin gzhan rnams glang po skyong la 'bod pa ste
gzhan rnams 'di la thal mo dag gis phyag 'tshal lo
de nas de la gzhan rnams bsdigs par byed pa ste
kha cig nor gyis sred cing 'dod par byed pa'o BCt_21.47

rlung 'gro skar khung dag nas rnam par lta bzhin du
lang tsho ma rnams lag pa g.yo zhing ngu ba ste
'jigs ma gzhan rnams gser gyi gdu bu dag dang ldan pa yis
zangs mdog lag pa rnams kyis mig rnams 'gebs pa'o BCt_21.48

yongs su ro myang glang pos 'joms par 'dod pa na
gyen du lag bteg skye bo ngu bar gyur na yang
gshegs pa 'byed pa med cing gnod pa mi mnga' bar
bde bar gshegs pa rang gnas rnam 'gyur med par gshegs BCt_21.49

byams pas 'byung po rnams la rjes su brtse ba ni
gus pas lha rnams kyis ni rjes su 'gro ba ste
de la dbang po'i glang po ches kyang reg pa ru
nus pa ma yin gang phyir thub pa brtan par gshegs BCt_21.50

gang phyir sangs rgyas la ni rjes 'gro dge slong ste
des ni rgyang nas glang chen mthong nas bros pa ste
sna tshogs bdag nyid 'jig rten rang bzhin gyis bzhin du
kun dga' bo gcig sangs rgyas la ni rjes su song BCt_21.51

de nas glang chen khros pa de ni nyer 'ongs nas
thub pa'i mthu las 'du shes nye bar thob pa ste
mig sman ri bo rdo rjes phye mar bcom pa bzhin
lus po rab tu zegs shing spyi bos 'gyel bar gyur BCt_21.52

de la shin tu mdzes shing 'dam skyes 'jam po yis
legs skyes sor mo'i dra ba'i phyag gis mgo bo la
zla ba chu 'dzin la ni 'od zer gyis bzhin du
gnyis 'thung dbang po la ni thub pas reg par gyur BCt_21.53

chu yi shin tu khur las dus kyi sprin bzhin du
zhabs kyi rtsa bar gnyis 'thung de ni bsdad pa ste
thub pas rna ba'i ta la g.yo med la gzigs shing
de la sems can ma 'os zhi bas bstan pa'o BCt_21.54

sdig med dang bcas rnam par 'joms pa sdug bsngal te
sdig med nyid la glang chen gnod pa ma byed cig
srid pa srid par sdig med bcom pa'i srog chags kyis
bde 'gro brgyad la glang chen 'gyur ba ma yin no BCt_21.55

'dod chags dang ni zhe sdang de bzhin gti mug ste
glang chen gsum po bzod par dka' ba'i chang yin la
chang gsum rnams dang thub pa rnams ni bral ba ste
rims nad med cing mya ngan 'das pa mngon par brnyes BCt_21.56

de phyir mun par 'dod pa 'di ni spongs 'dod pa
chang ni spangs la rang bzhin 'du shes thob par gyis
'khor ba'i rgya mtsho'i 'dam ni rgyas par chags pa ste
slar yang de ltar gnyis 'thung dbang po ma ltung cig BCt_21.57

de nas glang po des ni gsung 'di thos nas su
chang ni spangs shing yang dag rig par song ba ste
bdud rtsi 'thungs nas nad rnams dag las grol ba bzhin
nang du song ba'i bde ba dam pa thob par gyur BCt_21.58

slob ma bzhin du thub la rab btud de ma thag
chang ni yongs spangs glang po'i dbang po de mthong nas
kha cig chos rnams bskor zhing g.yug par gyur pa ste
gzhan rnams lag pa rnams ni rdebs shing skad 'don to BCt_21.59

gzhan rnams kyis ni mgo bos thub la phyag 'tshal zhing
de nas de la gzhan rnams bskor ba byas pa ste
gzhan rnams 'phags pa nyid las glang chen la bstod cing
ya mtshan dang bcas gzhan rnams reg par gyur pa'o BCt_21.60

lding khang la gnas bud med gzhan rnams de la ni
gtsang zhing rin thang chen po'i gos rnams kyis mchod cing
gzhan rnams gsar ba'i phreng ba yon tan yid 'ong dang
rgyan ni de dang de dag rnams kyis mngon par 'thor BCt_21.61

dus dang mtshungs pa'i glang po dul bar gnas pa na
skye bo dad pa med pa dbus nas song ba ste
dbus gnas khyad par las ni dad par rab song zhing
dad pa rnams kyang gang de bstan par nye bar song BCt_21.62

dad pa la gnas ma skyes dgra ni thub pa yis
glang chen dbang po de ni brtul ba mthong nas ni
ya mtshan gyur zhing de nas dga' ba skyes pa ste
sangs rgyas la ni mchog tu dad pa byas pa'o BCt_21.63

nyon mongs rtsod ldan dus ni nges par log pa na
rdzogs ldan dus ni 'ongs nas slar yang chos don bzhin
de ltar rdzu 'phrul dang ldan snyan grags mchog rnams kyis
rab tu gnas pa'i dka' ldan thub pa mchog 'phel to BCt_21.64

mi dge ba dang yongs su ldan pa'i lha sbyin no
nyon mongs sdig pa'i las ni mang po byas nas ni
mi skyong ste na rgu ba gnyis skyes drang srong gi
dmod pa las bzhin sa yi 'og tu bying bar gyur BCt_21.65

| sangs rgyas kyi spyod pa zhes bya ba'i snyan dngags chen po las | las kyi rgyun gyi le'u ste nyi shu rtsa gcig pa'o ||

de nas 'jig rten rjes bzung nas
dus kyi smra ba rnams kyi mchog
chos kyis sa ni khyab mdzad nas
mya ngan 'da' ba dang mtshungs dgongs BCt_22.1

de nas dus su rgyal khab na
pa tā li yi grong du gshegs
mchod rten pa tā li mtshon pa
der ni 'phags pa de bzhugs so BCt_22.2

dus ni de tshe grong khyer gyi
li tstsha bī ni zhi ba'i phyir
ma ga dhā yi rgyal po yi
blon po char dbyibs kyis byas so BCt_22.3

lha rnams kyis der rang gi nor
nye bar len pa rab gzigs nas
grong de 'gron phul byung du
de bzhin gshegs pas rnam par gsungs BCt_22.4

de tshe char pa'i rnam pa yis
bkur byas byed pa rnams kyi mchog
rgya mtsho'i chung ma gtso bo la
mngon phyogs slob ma dang bcas gshegs BCt_22.5

ga-nggā'i 'gram du de gshegs nas
ji ltar rnyed gru de dang des
skye bo rnams ni sgrol ba gzigs
de rnams gzigs nas thugs mdzad do BCt_22.7

'bad pas chu bo sgrol ba la
bdag gi de ltar 'dra ba yin
de phyir rdzu 'phrul mthu yis ni
bdag gi gru med rab tu 'gro BCt_22.8

de ltar der ni slob mar bcas
lha mi rnams la mi snang zhing
rlung gis 'gros kyang phan mdzad nas
skad cig gis ni pha rol gyur BCt_22.9

sdug bsngal mtsho yi pha rol sngon
ye shes gru bos de mkhyen nas
slar yang gru 'di ma dmigs nas
thub pas ga-nggā bsgral ba'o BCt_22.10

bcom ldan nyi ma mdzes pa ni
gang gi sgo las nges 'byung ba
de ni tshe gau ta ma sgor
de la mchod don nyid du byas BCt_22.6

'gram gang dag las rnam 'dren pa
ga-nggā'i pha rol tu gshegs pa
de ni stegs su 'gro la grags
de yi rigs kyis mngon par brjod BCt_22.11

de nas sgrol 'dod mi rnams dang
rgal ba rnams dang sgrol ba rnams
ya mtshan rnam rgyas gdong rnams kyi
mig rnams de la btung bar gyur BCt_22.12

de nas ga-nggā'i 'gram nas ni
sangs rgyas ku ḍa'i grong du gshegs
der ni chos ldan gtam mdzad nas
nā dā'i kar ni mngon par gshegs BCt_22.13

dus ni de tshe de na ni
skye bo chen po rgud pa ste
gang gis gang du gang 'gro
de rnams la der thubs gsungs BCt_22.14

der ni mtshan mo gcig phul nas
yangs pa can gyi grong du gshegs
de nas a mra skyong ba'i sa
dpal ldan tshal du dpal stug gshegs BCt_22.15

a mra skyong ma res ma'i gtso
rnam par 'dren pa der thos nas
rnam dul theg pa la gnas nas
mchog tu dga' bas rab tu song BCt_22.16

phra ba gos dkar 'dzin pa mo
phreng ba med cing dbyug bral ma
lha yi bya ba'i dus su ni
legs ma rigs kyi mna' ma 'dra BCt_22.17

rang gi gzugs kyis khengs pa yi
dam pa li tstsha bī rnams kyi
sems rnams dang ni nor rnams dang
yon tan mtha' dag rnams kyis phrogs BCt_22.18

dpal dang mdzes pa brtan pa yis
nags kyi lha mo'i gzugs 'dra ba
de ni theg pa la babs nas
skyen par nags der rab tu zhugs BCt_22.19

rigs kyi mo btsun gdung ba mo
mig rab g.yo ba de gzigs nas
bde bar gshegs pas rnga dbyangs kyis
dge slong rnams la bka' stsal pa BCt_22.20

stobs chung rnams kyi yid kyi rim
a mra skyong ma 'di mngon 'ongs
dran ldan bdud rtsi'i sems ldan rnams c 86b
ye shes kyis ni khyed rnams gnas BCt_22.21

nye sar sbrul ni mchog yin zhing
ral gyi gdengs pa'i dgra mo mchog
dran dang ye shes rnams bral ba'i
nye sar bud med rnams ma yin BCt_22.22

bsdad pa 'am ni nyal ba'am
'gro 'am yang na gnas pa 'am
bud med ri mor bris pas kyang
mi rnams kyi ni yid 'phrog go BCt_22.23

'di rnams zhen pas nyam thag gam
gyen du lag bteg du na yang
skra bkram rnams kyis bsreg pa ru
nus na mo btsun rnams sngon nyid BCt_22.24

pha rol po 'brel rnam mang po'i
dbrog bya yon tan gyis bslus rnams
de yi rang bzhin ma mthong ste
bud med rnams la byis rnams rmongs BCt_22.25

mi rtag sdug bsngal bdag med dang
mi dge ba zhes mthong nas ni
lha zhing sgom pa po rnams kyi
sems ni zil gyis non ma yin BCt_22.26

gnas de rnams su legs goms blo
spyod yul rnams su ba lang bzhin
lha yi yul rnams kyis 'joms par
nus min mi rnams kyis ci smros BCt_22.27

de phyir shes rab mda' 'dzin zhing
brtson 'grus gzhu ni lag pa na
dran pa'i go cha yongs bgos shing
yul gyi 'du shes can du mnos BCt_22.28

lcags kyi thur ma tsha mo yis
mig la reg pa mchog yin zhing
g.yo ba'i mig can bud med la
ma rungs dran pas lta phyir min BCt_22.29

gal te dus ni de yi tshe
chags pa'i sems kyis dus byed na
dud 'gro 'am ni 'og nyid du
dbang med bcings nas khrid par byed BCt_22.30

de phyir 'jigs pa 'di shes nas
mtshan mar spros pa mi bya zhing
lus po la ni gzugs tsam du
gang gis mthong ba de mthong ngo BCt_22.31

dbang pos 'jig rten na yul rnams
'chi min dbang po rnams des min
gang zhig de rnams la chags gyur
de ni de rnams las 'ching ngo BCt_22.32

ba lang gnyis kyi sbyor ba'i phyir
sbyor ba la gcig ji ltar gyur
yul dang dbang po de dag ni
chags pa phan tshun de ltar min BCt_22.33

mig gis gzugs ni 'dzin pa ste
sems kyis rnam par rtog par byed
rnam par rtog las der skye zhing
chags dang chags bral nyid kyang ngo BCt_22.34

rnam par ma brtags dbang po'i don
gal te don med ched gyur na
dbang po'i spyod yul la spyod pa
thams cad don med kyis sbyor to BCt_22.35

de phyir ma dor dran pas dang
bag yod mchog tu 'gro bas dang
rang don rjes su mthong bas dang
gdung med sems kyis bsgom par bya BCt_22.36

de ltar don mthar ma gyur ba'i
dge slong rnams la de rjes bstan
ltos byas a mra skyong ma ni
thal mo sbyar byas nye bar 'ongs BCt_22.37

des ni thugs ni drang srong ma
shing drung gnas pa mthong nas ni
nags kyi yongs su longs spyod kyis
mchog tu rjes su 'dzin pa snyam BCt_22.38

de nas bkur sti mang po las
g.yo yang lta byed rab bkod nas
me tog tsam pa ka rgyas ltar
mgo bos thub pa la phyag tshal BCt_22.39

kun mkhyen gyis kyang rjes gnang ma
de nas sa la bsdad pa ste
de yis blo la bzod gsung gis
thub pas de la bka' stsal to BCt_22.40

bsam pa 'di ni yon tan ldan
rnam dag sems dpa' nyid bstan to
bud med byis pa phul gnas pa
chos la 'dod pa rnyed par dka' BCt_22.41

gal te chos kyi bdag nyid gyur
zhen pas bcom pa'i sems ldan pa'i
na rab mi mo rnams kyis dang
blo ldan mi rnams kyis mtshar cing BCt_22.42

rang bzhin gyis ni blo chung zhing
g.yo ba'i sems ldan lang tsho ma
yul gcig ro yis 'jig rten na
chos shes shes pa ya mtshan no BCt_22.43

khyod kyi chos la yid gyur pa
de ni khyod kyis bdag nyid don
mi rtag gson pa'i 'jig rten na
chos las gzhan na nor yod min BCt_22.44

nad kyis nad med 'joms pa ste
rga bas lang tsho gcod pa nyid
'chi bas srog ni len pa ste
chos kyis rgud pa yod ma yin BCt_22.45

gang phyir dga' ba rnams dang bral
mi dga' ba rnams dang sbyor zhing
mngon par 'dod pa thob pa na
de phyir chos ni mchog tu 'gro BCt_22.46

gzhan dbang sdug bsngal chen po ste
rang dbang mchog tu bde ba nyid
ma nu'i rigs su skyes na yang
bud med thams cad gzhan dbang ngo BCt_22.47

gang phyir gzhan dbang nyid phyir dang
de bzhin phru gu 'dzin pa'i phyir
bud med rnams kyi sdug bsngal lhag 92b
de phyir yang dag nges par 'os BCt_22.48

de ltar thub pa chen po'i gsung
rang bzhin gyis dang mkhas las dang
brtan las byis kyang byis min bzhin
thos shing mngon par dga' ba'o BCt_22.49

de bzhin gshegs pa'i chos kyi smra ba yis
'dod pa'i bdag nyid can gyis sems la brabs pa ni
bud med nyid ni smad cing yul las log pa ste
gang gi skye bo'i rten la btsog par byas pa'o BCt_22.50

de nas me tog khur las tsu ta'i mchod sdong bzhin
yang dag kun nas dud pa'i lus kyi mchod sdong can
thub pa chen po la ni gus pas mig zhugs shing
yang yang chos ni rnam par dag pa'i lta bas gnas BCt_22.51

rang bzhin gyis ni ngo tsha dang ldan bud med de
chos ni mngon par 'dod pas yang yang bskul ba ni
'dam skyes mdzod dang 'dra bas thal mo sbyar nas ni
dal bus smra ba'i skad kyi gdangs kyis gsol ba'o BCt_22.52

bcom ldan don mdzad bdag la rjes su gsung don du
nang par bsod snyoms dus su dge slong sder bcas pa
sdug bsngal nye bar zhi ba'i mdzad po 'jig rten na
'bras bur gyur pa'i bdag la 'bras bur mdzad du gsol BCt_22.53

de nas de yi gus pa de ltar gzigs nas dang
sems can rnams ni bza' ba'i dbang nyid mkhyen nas ni g 113b
gsung ma phye nas bde bar gshegs pas de ltar zhes
de la nges par rnam 'gyur brda yis mdzad pa'o BCt_22.54

skad cig mdzad pa dang ldan spyan yangs mchog gi chos mda' zhing
chos kyi snod la des ni dga' zhing mgu la rungs pa ste
gus pas rnyed pa mchog ni rnam par nges shing bstod par gyur BCt_22.55

sangs rgyas kyi spyod pa zhes bya ba'i snyan dngags chen po las | a mra skyong ma'i nags gzigs pa'i le'u ste nyi shu rtsa gnyis pa'o || ||

de nas thub pa'i thugs rig nas
phyag 'tshal nas kyang grong du song
de ni li-tstsha bīs thos nas
lta 'dod sangs rgyas la song ngo BCt_23.1

dkar po'i rta dang shing rta gdugs
phreng ba rgyan dang bgo ba rnams
kha cig kha cig de rnams dang
dmar ser rnams dang de bzhin gzhan BCt_23.2

kha cig bai ḍū-rya ljang dang
gzhan rnams rma bya'i mjug ma ste
de ltar cha lugs rgya chen po
bdag gis dga' byed rnams dang song BCt_23.3

ri mo rnam rgyas ro stod can
gser gyi gnya' shing lag pa rnams
dpal ldan bod ring dngos su ni
de rnams mtho ris bzhin du rdzes BCt_23.4

mtshams sprin rkang la sna tshogs rnams
glog ni rab tu snang ba bzhin
shing rta rnams las babs 'dod pas
de rnams gnas pa rnam par mdzes BCt_23.5

dbu rgyan rnam g.yo rnam btud pa'i
brtan rnams thub la phyag 'tshal nas
nga rgyal ldan rnams rgyags med bzhin
chos la dga' bas de rnams gnas BCt_23.6

nyi ma sprin dang bral ba yi
logs su khyer 'jigs gzhu bzhin du
thub pa'i drung der de rnams kyi
chags bral dkyil 'khor mdzes pa'o BCt_23.7

sa la seng ge gnas pa rnams
gser gyis spras pa'i seng ge'i gdan
seng ge la sogs de rnams la
mi yi seng ges de nas gsungs BCt_23.8

gzugs dang dpal dang stogs la sogs
bkur mang rnams dang ldan pa'i
khyed kyi chos gus 'di gang
de las lhag par mdzes pa nyid BCt_23.9

tshul khrims la sogs yon tan gyis
ji ltar 'jig rten mdzes de ltar
lus ni sna tshogs gos sam rgyan
phreng ba rnams kyis ma yin no BCt_23.10

gang du khyed cag bdag po rnams
chos shes 'dul ba 'dod pa rnams
spong byed pa rnams rjes bzung zhing
skal ba bcas rnams bdag gi lugs BCt_23.11

'phags skyes rnyed par dka' dus su
chos la gnas rnams srung byed gyur
phyis 'byung ma yin yul rnams kyi
skal bas dman pa rnams kyis min BCt_23.12

dpal ldan skal ba chen po rnams
chos shes srung bar byed rnams kyis
bsrung ba nyid kyis yul 'di ni
chos kyis kyang ni rjes su 'dzin BCt_23.13

rlung rnams rgal 'dod pa la rnams
khyu mchog rgal ba rnams kyi bzhin
rgyal po rnams kyis gang bzung ba'i
yul la de nas skye dgu 'gro BCt_23.14

khyed cag rnams la tshul khrims de
rtag par 'gyur bar 'os pa ste
bdag gi don ni 'dod rnams kyi
'dir dang song nas dbrog bya min BCt_23.15

yid ni tshim zhing bkur mang dang
rnyed dang grags dang yid ches nyid
dga' ba nyid dang song nas bde
tshul khrims kyi ni 'bras bu che BCt_23.16

'byung po rgyu dang mi rgyu yi
rten ni ji ltar sa yin pa
de ltar yon tan thams cad kyi
rten ni tshul khrims dam pa'o BCt_23.17

'phur 'dod gshogs pa med pa dang
rgal 'dod gru med ji lta bar
mi ni tshul khrims rnams spangs par
dge legs 'dod pa de ltar shes BCt_23.18

me tog 'bras bus khyab pa'i shing
tsher ma can gyur ji lta bar
thos dang gzugs don phun tshogs pa
tshul khrims 'chal pa de ltar ro BCt_23.19

sna tshogs gos dang rgyan ldan zhing
khang bzangs rnams su gnas na yang
tshul khrims dang ldan skye bo gang
de yi drang srong dang mnyam 'gros BCt_23.20

ngur smrig shing shun zur phud dang
gtsug phud spyi bo ral pa rnams
tshul khrims nyams pa kun rnams kyi
bcos ma nyid du shes par bya BCt_23.21

stegs las dus gsum khrus byas nas
me la lan gnyis bsregs nas dang
gdung ba drag por gdungs nas kyang
tshul khrims med na bdag ma yin BCt_23.22

sha za rnams la lus byin nas
ri yi legs nas bor nas sam
me 'am chur ni bdag mchongs na
tshul khrims med na bdag ma yin BCt_23.23

'bras bu rtsa ba chu za zhing
ri dags bzhin du rtswa za'am
rlung gi bza 'ba 'dod pa yang
tshul khrims med na bdag mi 'gyur BCt_23.24

mi gang tshul khrims kyis dman pa
de ni bya dang ri dwags mtshungs
rdol ba'i snod ni chu yis bzhin
de ni chos kyi snod ma yin BCt_23.25

'jigs pa dang ni gtam ngan dang
yid mi ches dang mi dga' nyid
mngon sum 'dir ni thob pa ste
song nas don med za bar 'gyur BCt_23.26

de phyir tshul khrims gzhom mi bya
'brog dgon dag na lam mkhan bzhin
rang dbang dag ni rnyed dka' ba'i
tshul khrims mtho ris dag na gru BCt_23.27

skyon rnams kyis bcom sems kyis ni
thams cad bcom nas 'jug pa ste
tshul khrims rab tu gnas byas nas
nyon mongs 'joms la 'bad pa gyis BCt_23.28

de phyir dang por nga snyam pa
brgyan par 'dod pas spang bar bya
bsreg bya za ba'i du ba bzhin
yon tan rnams kyis nga snyam nyid BCt_23.29

skar ma nyi ma zla ba rnams
sprin gyi dra ba chen pos bzhin
nga rgyal gyis bcom yon tan rnams
yod par gyur kyang mdzes ma yin BCt_23.30

dregs pa ngo tsha 'joms pa ste
mya ngan gyis gtan dga' bas lus
yon tan rnams kyi rtsa ba nas
'joms phyir nga'o snyam ba skye BCt_23.31

'gran pa dang ldan nga rgyal las
lha min lha rnams kyis bcom zhing
mi skyong pa ta la'i byin pa dang
dong gsum pa rnams zad par gyur BCt_23.32

gang zhig mi rtag dngos rnams su
mchog ni nga yin snyam pa dangd 81b
mi dman pa ni nga zhes snyam
de ni mkhas pa min par rtogs BCt_23.33

gzugs ni brtan pa ma yin zhing
'jig pa'i chos can g.yo ba yis
nga zhes gang zhig nga rgyal te
yongs su rtog pa min gzhan ci BCt_23.34

'dod pa'i 'dod chags stobs ldan pa
rab gab lhan skyes dgra bo ste
bshes min nang na spyod pa bzhin
gang zhig bshes kyi sgo nas 'joms BCt_23.35

'dod chags me dang me nyid ni
sreg pa'i bdag nyid kyis mnyam ste
'dod chags me ni 'bar ba na
mtshan mo de nyid ring bar 'gyur BCt_23.36

'dod chags me'i stobs ji 'dra ba
me yi stobs ni de 'drar smin
me ni chu rnams kyis shes te
'dod chags me ni mtshos kyang min BCt_23.37

dus su nags su mes tshig rnams
nags kyi shing rnams skye ba ste
'dod chags mes tshig blo med rnams
chos la skye ba ma yin no BCt_23.38

chags las bde ba tshol ba ste
bde phyir mi dge ba byed cing
mi dge ba las nga myal bar 'gro
chags pa dang mnyam dgra bo med BCt_23.39

chags las sred pa skye ba ste
sred las 'dod pa rnams la chags
'dod pa rnams las sdug bsngal 'thob
chags pa dang mnyam yul med do BCt_23.40

chags pa zhes bya'i nad chen po
de ni byis pas rtogs ma yin
[.. .. .. .. .. .. .. ]
[.. .. .. .. .. .. .. ] BCt_23.41

mi rtags nyid las mi gtsang las
sdug bsngal nyid las bdag med las
gal te mthong na mi chags te
log pa'i blo yis chags pa'o BCt_23.42

de phyir dngos po la chags pa
gang du nye bar skye ba na
der ni ji ltar 'gyur brtag ste
gyur pa mthong ba zhes brjod do BCt_23.43

yon tan yongs su rtogs pa na
ji ltar chags par nye bar 'gro
yon tan med na yongs rtogs na
de bzhin khro ba 'gugs par byed BCt_23.44

de phyir khro ba spong 'dod pas
zhe sdang yongs su brtag mi bya
dkar min 'gros las dub bzhin
khro ba las ni zhe sdang 'dzag BCt_23.45

khro ba gzugs ldan rnams kyi dga'
mig ldan rnams kyi mun pa yang
chos don 'dod pa rnams kyi gshed
mos pa'i mi mthun pa nyid do BCt_23.46

khro ba blo yi mun pa mchog
mdza' bshes gyur pa'i dgra bo mchog
bkur sti mang po'i gcod pa pod 82a
zil gyis non pa'i byed pa po BCt_23.47

de bzhin khro ba mi bya zhing
byas nas kyang ni dor bar bya
dmug pa'i rang bzhin lto 'phye bzhin
khro ba'i rjes su 'jug mi bya BCt_23.48

skor ba'i shing rta bzhin gang gis
khro ba brtan pas thag pas bzung
de bdag kha lo sgyur snyam ste
cig shos skye bo thag pa 'dzin BCt_23.49

gang zhig khro ba 'dod pa ste
skye ba 'gog pa 'dod ma yin
phyis de khro ba med pa na
me la reg pa bzhin du bsreg BCt_23.50

khro ba skyes pas sngon rol du
bdag nyid kyis ni sems bsreg ste
rnam par 'phel zhing phyin pa ni
gzan ni sreg gam mi sreg gam BCt_23.51

nad sogs nye bar 'tshe rnams kyi
gang tshe 'jig rten brtse ba rnams
lus can bshes ma yin rnams la
gnod sems byas nas yon tan ci BCt_23.52

de phyir 'jig rten sdug bsngal ba
shes nas khro ba zlog pa'i phyir
'byung po kun la byams pa dang
snying rje nyid ni bsgom par bya BCt_23.53

de ltar nyon mongs lhag pa gang
de yi de tshe gzigs pa ste
de la brtse bas sangs rgyas kyis
de rnams la gsungs snad pa'o BCt_23.54

sems can nyam thag rnams la ni
ji ltar rang bzhin gyis mkhas pa'i
sman pas sman ni gsungs pa ste
nad rnams nye bar zhi phyir ro BCt_23.55

de bzhin chags dang rga sogs kyi
nad kyis 'byung po nyam thag la
thub pas bsam pa mkhyen nas ni
de nyid shes pa'i sman byin to BCt_23.56

de ltar thub pa'i gsung la ni
li tstsha bī rnams mngon dga' ste
rab 'phyang gtsug gi nor bu can
mgo bo rnams kyis phyag tshal lo BCt_23.57

de nas thal mo rnam sbyar nas
cung zhig dud pa'i lus rnams kyis
phur bu la ni lha rnams bzhin
sangs rgyas la ni byon par zhus BCt_23.58

dang po a mra skyong ma'i rigs
thub pas de rnams la gsungs shing
dam pa rnams kyis thog mar ni
snyan mnan 'dor bya min par gsungs BCt_23.59

de rnams bud med de yis ni
bdag la bsrungs par shes pa ste
de bzhin gshegs la mchod mang po
nyis 'gyur nyid du byas pa'o BCt_23.60

legs brjod drang srong sngags rnams kyis
sbrul rnams kyi ni dug bzhin du
kun mkhyen gyis bstan de rnams ni
rab tu zhi ba'i yid rnams song BCt_23.61

de yi mtshan mo 'das nas ni
a mra skyong mas bkur byas te
'od ma ldan pa'i grong du ni
[.. .. .. .. .. .. .. ] BCt_23.62

dbyar rnams rnam par 'das pa na
yangs pa can nyid du gshegs shing
spre'u rdzing gi 'gram du ni
thub pa chen po bzhugs pa'o BCt_23.63

shing gi rtsa bar de bzhugs so
de bzhin du ni 'bar ba la
nags tshal de ni snang byas shing
nye bar 'ongs nas bdud kyis smras BCt_23.64

nai ra-nydza na'i 'gram du sngon
thub pa khyod la bdag gis smras
bya ba byas pa mya ngan zlos
zhes 'dir khyod kyis lan smras so BCt_23.65

nyam thag pa rnams 'jigs med cing
nyan thos rnams ni don byas par
bdag gis ji srid ma gyur pa
de srid mya ngan mi 'da' zhes BCt_23.66

de 'di mang po rnams grol zhing
de bzhin grol bar 'dod rnams dang
grol bar gyur pa rnams nyid de
de phyir mya ngan 'da' bar 'os BCt_23.67

de nas tshig 'di gsan gyur nas
zla ba gsum na mya ngan 'da'
mi brtan pa ni dor cig ces
dgra bcom rnams kyi mchog gis gsungs BCt_23.68

de nas dam bca' 'di shes nas
yid la re ba gang ba ste
rab tu dga' zhing mgu ba ni
de nyid du ni mi snang gyur BCt_23.69

de nas drang srong chen po'i thugs kyi ting nge 'dzin
rnam pa de ltar rnal 'byor stobs las mdzad pa nyid
sku tshe ji ltar gyur pa sngon du btang ba ste
rdzu 'phrul mthu las mtshungs pa med pa 'tsho bar gyur BCt_23.70

des ni sku tshe btang ba'i yud tsam de la ni
bud med myos ma bzhin du sa ni g.yos gyur la
ma yis tshos pa'i lhun po'i rdo ba rim bzhin du
phyogs rnams dag las sgron ma chen po rnams lhung ngo BCt_23.71

de bzhin kun nas dbang po'i rdo rje mi bzad rnams
glog dang bcas shing mi yi snying po can g.yos shing
bskal pa 'jig che 'jig rten bsreg par 'dod pa bzhin
phyogs rnams thams cad rnams su me dag 'bar bar gyur BCt_23.72

shing rnams kyis ni phung po 'gogs pa rnams por zhing
ri rnams kyis ni rtsi mo rnams ni dor ba ste
rlung gis mngon par gang ba'i rdo ba'i phug bzhin du
mkha' la rnga rnams kyi ni ma rungs sgra rnams bsgrags BCt_23.73

de nas de ltar kun tu bskyod tshe yud tsam la
mi yi 'jig rten na dang lha dang nam mkha' la
ting nge 'dzin chen po las rnam par bzhengs mdzad nas
thub pa chen pos gsung ni 'di nyid gsungs pa'o BCt_23.74

shing rta srog shing rnam par jams pa dang 'dra ba'i
tshe btang lus po nang gi stobs las 'dren bgyi zhing
sgo nga'i skye gnas pa rnams sgo nga phye nas bzhin
srid pa'i 'ching las tshe dang lhan cig 'grol bar bgyi BCt_23.75

sangs rgyas kyi spyod pa zhes bya ba'i snyan dngags chen po las | sku tshe'i 'du byed byin gyis brlabs pa'i le'u ste nyi shu rtsa gsum pa'o || ||
